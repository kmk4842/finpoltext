Szanowni Akcjonariusze,
z przyjemnością oddaję w Państwa ręce raport roczny, w którym zamieściliśmy przegląd najważniejszych wydarzeń biznesowych oraz podsumowanie wyników ﬁnansowych osiągniętych w 2021 roku.Miniony rok był czasem zmian. Premiera Cyberpunka 2077 dała nam materiał do przemyśleń oraz dużą motywację do działania. Wnioski zawarliśmy w aktualizacji strategii rozwoju naszej Grupy, której nacisk położyliśmy na zmianę sposobu tworzenia gier i podejścia do komunikacji zewnętrznej studia, a także większy rozwój zespołu. W ramach podjętych w 2021 r. działań położyliśmy solidne fundamenty pod usprawnienie procesu produkcji gier i zarządzania projektami, poprzez m.in. wprowadzenie zwinnych metodyk pracy Agile czy redeﬁnicję  i wzmocnienie roli CTO. Choć za nami dopiero pierwszy etap zmian - już teraz zauważamy, że pracujemy efektywniej. W ramach aktualizacji strategii zapowiadaliśmy też większą otwartość w obszarze M&A, co potwierdziliśmy w zeszłym roku dwiema transakcjami. Studia deweloperskie w Vancouver i Bostonie wzbogacają nasze ze-społy deweloperskie o doświadczenie i know-how, a także dają nam możliwość rozwoju zarówno pod kątem zatrudniania utalentowanych osób z tego regionu świata, jak i niezależnego prowadzenia nowych, ambitnych projektów, które w przyszłości traﬁą do graczy.Od strony zarządzania naszymi markami - niezmiennie bardzo ważna pozostaje dla nas franczyza Cyberpunka, którą traktujemy jako jeden z ﬁlarów naszego przyszłego rozwoju i nad którą intensywnie pracowaliśmy  w minionym roku. Aktualizacje do Cyberpunka 2077 zostały docenione przez społeczność graczy, a wydana  w 2022 r. edycja gry na najnowszą generację konsol spotkała się z pozytywnym przyjęciem. Obecnie pracujemy nad dużym dodatkiem do gry i wierzymy w długoterminowy sukces przygód w Night City.Jednym z elementów transformacji RED 2.0 jest strategiczne partnerstwo z Epic Games i wykorzystanie silnika Unreal Engine 5 do naszych przyszłych produkcji. W tym kontekście cieszymy się, że w marcu br. mogliśmy ogłosić, że na nowym silniku i w nowej metodyce prac zaczęliśmy tworzyć kolejną grę wiedźmińską. Cieszymy się z powrotu do uniwersum, które tak dobrze znamy i kochamy - rozpoczynamy nową sagę, na którą czekamy wspólnie z graczami z całego świata!Wiemy że dużo pracy przed nami, ale jesteśmy zadowoleni z tego jak się zmieniamy i w którym kierunku zmierzamy. Serdecznie dziękuję pracownikom za zaangażowanie, a graczom oraz akcjonariuszom za zaufanie i wsparcie. Wciąż przyświeca nam bowiem to samo - tworzenie unikatowych projektów, które oferują niezapo-mnianą rozrywkę i budują długoterminową wartość CD PROJEKT.Z wyrazami szacunku,
Adam Kiciński
Szanowni Państwo,
Transformacja Grupy Kapitałowej Śnieżka – tak w największym skrócie można podsumować główne działania, na których skupiliśmy naszą energię w 2021 roku. Najbardziej  znacząca  dla  przyszłości  Śnieżki  jest  transformacja  modelu  operacyjnego.  Przejście  od klasycznego do nowoczesnego modelu zarządczego, zakładającego istnienie w ramach Grupy centrów kompetencji dla najważniejszych obszarów jej działalności. Od początku 2021 roku taką rolę pełnią w naszej strukturze FFiL Śnieżka SA, spółka dominująca, oraz Śnieżka Trade of Colours. Pierwsza z nich, poza wyznaczaniem strategii rozwoju, jest liderem Grupy w zakresie badań i rozwoju, produkcji oraz zarządzania łańcuchem dostaw (zakupy, dystrybucja, magazynowanie i logistyka). Druga – sprzedaży, marketingu i badań rynkowych. Wdrożenie  tak  fundamentalnej  zmiany  przy  skali  działalności  Śnieżki  to  potężne  przedsięwzięcie. Wymagające rewizji praktycznie wszystkich dotychczasowych procesów na poziomie całej organizacji. W większości naszych spółek, w tym w Polsce, na Ukrainie i Białorusi, transformacja przebiega płynnie. Więcej pracy wymagają od nas zmiany dostosowawcze w węgierskiej spółce Poli-Farbe Vegyipari Kft. W jej przypadku – ze względu na trwający wciąż proces integracji z Grupą – w 2021 roku konieczne okazały się m.in. istotne zmiany w polityce sprzedaży oraz reorganizacja sił handlowych. Jednocześnie walczyliśmy o udziały rynkowe, przebudowując portfolio produktowe. Pomimo czasowych zawirowań mam przekonanie, że zmiany na tamtejszym rynku były konieczne i korzystne. Drugi  wymiar  transformacji  Śnieżki  to  uruchomienie  zgodnie  z  harmonogramem  Centrum Logistycznego. To nasza największa jednostkowo inwestycja w aktywa trwałe w ostatnich kilkunastu latach. Obiekt ten – mogący się poszczycić atutami w postaci dogodnej lokalizacji, dużej powierzchni magazynowej oraz stopniowo uruchamianej zaawansowanej automatyki – znacząco zwiększy naszą efektywność  w  obszarze  logistyki  produktów  oraz  pozwoli  jeszcze  wydajniej  zarządzać  procesami produkcyjnymi.  I po trzecie transformacja to również kolejne wdrożenia w ramach realizowanego przez ostatnie kilka lat, i w przeważającej części już sfinalizowanego, projektu cyfryzacji Śnieżki. W 2021 roku w ramach projektu Change IT ukończyliśmy implementację narzędzi w obszarze HR. Nasz zespół to najcenniejsza część  Śnieżki,  dlatego cieszę  się,  że  przejście  na  nowy, cyfrowy system  było źródłem  pozytywnym doświadczeniem dla naszych pracowników. Jestem przekonamy, że wszystkie wysiłki skupione wokół trzech filarów transformacji Śnieżki umocnią naszą  pozycję  konkurencyjną  i  pozwolą  nam  na  skuteczniejszą  egzekucję  naszej  wizji  biznesowej w kolejnych latach. Patrząc przez pryzmat otoczenia rynkowego, rok 2021 okazał się pełen wyzwań dla wielu branż – w tym producentów farb i lakierów. Jednym z najpoważniejszych okazał się bezprecedensowy, gwałtowny wzrost  cen  surowców  używanych  do  produkcji  oraz  opakowań.  Wywarł  on  znaczną  presję  na ponoszone przez nas koszty, które tylko częściowo byliśmy w stanie przenieść na kupujących nasze wyroby.  Równolegle  zauważalny  był  powrót  konsumentów  do  zwyczajów  sprzed  pandemii,  który upewnił nas, że boom remontowy obserwowany rok wcześniej był jednorazowym zjawiskiem. Znalazło to odzwierciedlenie w popycie na farby i produkty do ochrony i dekoracji drewna w 2021 roku na najważniejszych rynkach Grupy, tj. w Polsce i na Węgrzech. Na tym tle wyniki biznesowe i finansowe Śnieżki oceniam pozytywnie, choć zarówno skonsolidowane przychody, jak i zyski były niższe niż w rekordowym 2020 roku. Szczególnie dumny jestem z utrzymania poziomu sprzedaży oraz udziałów rynkowych w Polsce, na naszym macierzystym rynku. To wypadkowa kilku czynników, w tym utrzymującego się trendu premiumizacji, która zaowocowała wyższą sprzedażą farb  marki  Magnat,  naszej  wysokiej  aktywności  marketingowo-sprzedażowej  oraz  odpowiednio kształtowanej  polityki  cenowej.  Dobre  wyniki  zanotowaliśmy  także  na  Ukrainie,  na  co  wpłynęło zainteresowanie  konsumentów  produktami  wyższej  jakości.  Niższą  sprzedaż  –  z  powodów,  które wymieniłem wcześniej – osiągnęliśmy na Węgrzech – ale zbudowaliśmy solidny grunt pod aktywniejszą walkę o udziały rynkowe w przyszłości. Dla przyszłych wyników Grupy Kapitałowej Śnieżka niewiadomą jest to, jak konflikt zbrojny na Ukrainie, będąca jego pochodną sytuacja geopolityczna, a  także długoterminowe skutki pandemii COVID-19 wpłyną na otoczenie makroekonomiczne oraz nastroje konsumentów na kluczowych rynkach Grupy. Na plany zakupowe klientów może wpłynąć także wciąż rosnąca inflacja. Obniżenie siły nabywczej może czasowo ograniczyć wydatki konsumentów, a tym samym popyt na nasze wyroby. Ważne  będzie  także  dalsze  kształtowanie  się  sytuacji  na  rynku  surowców  i  opakowań  –  w  tym wchodzenie  w  życie  kolejnych  regulacji,  w  tym  UE,  nakazujących  stosowanie  substancji  o  jeszcze niższym wpływie na środowisko. Ceny surowców, a także ich dostępność, będą miały wpływ zarówno na  koszt,  jak  i  ciągłość  produkcji,  dlatego  będziemy  prowadzić  dalsze  prace  nad  poszukiwaniem zamienników surowców niezbędnych do wytwarzania farb i lakierów. Z  uwagą  patrzymy  na  to,  co  dzieje  się  na  Ukrainie,  gdzie  znajduje  się  jeden  z  naszych  zakładów produkcyjnych. Tuż po wybuchu wojny czasowo wstrzymaliśmy działalność operacyjną na tym rynku, koncentrując się na wsparciu załogi, zabezpieczeniu majątku oraz efektywnym zarządzaniu przestojem produkcyjnym.  Na  obecną  chwilę  nie  ma  przesłanek,  które  wskazywałyby  na  utratę  możliwości kontynuacji działalności, jednak bierzemy pod uwagę, że trwający konflikt zbrojny może mieć istotny wpływ na tegoroczne wyniki spółki Śnieżka-Ukraina. Rok  2022  w  Grupie  Kapitałowej  Śnieżka  podporządkujemy  dalszemu  wdrażaniu  nowego  modelu operacyjnego w kluczowych spółkach, zgodnie z wprowadzoną od początku 2021 roku zmianą modelu zarządzania.  Planujemy  dalsze  zagospodarowywanie  nowego  Centrum  Logistycznego  oraz udoskonalanie  procesów  logistycznych. W  dalszym  ciągu  będziemy  też  skupiać  się  na  zwiększaniu efektywności węgierskiej spółki Poli-Farbe. W  sprostaniu  czekającym  nas  wyzwaniom  będą  wspierały  nas  kompetencje  i  zasoby,  zbudowane w ostatnich latach dużym wysiłkiem całego zespołu – w tym efekty zrealizowanych inwestycji oraz digitalizacji Śnieżki. Za to dziękuję naszym menedżerom, pracownikom oraz współpracownikom. To był pracowity, ale owocny rok.
Piotr Mikrut Prezes Zarządu
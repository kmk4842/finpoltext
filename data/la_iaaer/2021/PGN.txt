List Prezesa Zarządu PGNiG
Podczas kiedy w 2020 roku mieliśmy do czynienia z szokiem pandemicznym i koniecznością szybkiego przystosowania się do pracy w warunkach pełnych ograniczeń, wszystko wskazywało, że rok 2021 upłynie pod znakiem powrotu do działalności w trybie „business as  usual”. Tymczasem miniony rok  przyniósł  jeszcze większe  wyzwania  dla  Grupy Kapitałowej,  wynikające przede wszystkim  z bezprecedensowych wzrostów cen gazu na europejskich rynkach. Przyczyny tego  zjawiska były wielorakie  – od ożywienia globalnej  gospodarki  po  warunki pogodowe – jednak na pierwszy plan wysuwa się ograniczenie podaży paliwa przez dominującego dostawcę na rynek Unii Europejskiej. Spowodowany tym gwałtowny wzrost notowań gazu, dla wielu firm obrotu okazał się ciężarem, którego nie dały rady unieść. Bez możliwości zaspokojenia szybko rosnących potrzeb płynnościowych, musiały albo wycofać się z rynku, albo ogłosić bankructwo.  Ta sytuacja nie pozostała bez wpływu również na Grupę Kapitałową PGNiG. Jednak dzięki zdrowym fundamentom oraz odpowiednio szybko podjętym działaniom, PGNiG zdołało zabezpieczyć odpowiednie finansowanie i pozyskać kapitał obrotowy konieczny, aby zapewnić niezakłócone funkcjonowanie Grupy w ekstremalnych warunkach.  Abstrahując od kwestii związanych płynnością, należy podkreślić, że pod względem wyników finansowych 2021 rok był dla GK PGNiG udany. Grupa wypracowała 15,6 mld zł EBITDA, co oznacza wzrost o niemal 20 proc. rok do roku. Podobnie wzrósł wynik EBIT – do 11,57 mld zł. Skonsolidowane przychody sięgnęły niemal 70 mld zł i były wyższe od ubiegłorocznych o 78 proc. Jedynie sam wynik netto zanotował spadek o 16 proc. – do 6,2 mld złotych.  Kołem zamachowym wyników finansowych Grupy był segment Poszukiwanie i Wydobycie. Ta część naszej działalności odpowiadała za 87 proc. wyniku EBITDA.  Z jednej strony był  to  efekt  bardzo  wysokich  cen  węglowodorów,  z  drugiej  – wzrostu  wolumenów wydobycia, który w przypadku gazu ziemnego sięgnął 5,4 mld m sześc. i był niemal o 20 proc. wyższy niż w 2020 roku. Stało się tak w wyniku zarówno akwizycji, jak i rozwoju już posiadanych aktywów, co wpisuje się w strategię dywersyfikacji źródeł i kierunków pozyskania gazu, którą Grupa konsekwentnie realizuje. Tym samym PGNiG udowodniło, że jest w stanie połączyć działania na rzecz wzmocnienia bezpieczeństwa energetycznego kraju z efektywną realizacją celów biznesowych.  Zmienność i wysoki poziom cen gazu okazały się natomiast wyzwaniem dla działalności segmentu Obrotu i Magazynowania, którego wkład  w  EBITDA był  w  ubiegłym  roku  ujemny.  Biorąc  jednak  pod  uwagę  ekstremalne  warunki,  w jakich  przyszło  nam  działać, zwłaszcza  w  II  połowie  2021  roku,  segment  Obrotu  i  Magazynowania  wykazał  dużą  odporność  a  jego negatywny  wynik  został zrekompensowany rezultatami, które Grupa osiągnęła w segmentach Dystrybucji oraz Wytwarzania. Po raz kolejny zatem mogliśmy przekonać się o korzyściach płynących z dywersyfikacji działalności PGNiG.  Z punktu widzenia operacyjnego, jednym z najważniejszych wydarzeń dla GK PGNiG było nabycie aktywów INEOS E&P Norge. Akwizycja zapewni nam realizację strategicznego celu, jakim jest uzyskanie wolumenu 2,5 mld m sześc. własnego wydobycia gazu ziemnego na Norweskim Szelfie Kontynentalnym. Paliwo to będzie stanowić istotną część portfela gazu, który dzięki gazociągowi Baltic Pipe trafi do Polski, tym samym przyczyniając się do dalszej dywersyfikacji źródeł pozyskania tego paliwa. Warto przy tym podkreślić bardzo korzystny wymiar finansowy transakcji zakupu INEOS E&P Norge, zapewniający wyjątkowy krótki termin zwrotu inwestycji.  Jednocześnie kontynuowaliśmy dynamiczny rozwój organiczny na rynku norweskim uruchamiając wydobycie m.in. ze złoża Duva oraz kończąc zagospodarowanie złoża Ærfugl a także podjęliśmy działania formalne związane z przygotowaniami do rozpoczęcia eksploatacji złóż King Lear i Tommeliten Alpha.  Innymi ważnymi akwizycjami były dla nas w minionym roku nabycie 25 proc. udziałów w bloku koncesyjnym Musakhel w Pakistanie, którego  szacunkowe  zasoby  wynoszą  ok.  16  mld  m  sześc.  gazu,  a  także  nabycie  większościowych  udziałów  w  spółce Karpatgazvydobuvannya. Ta druga transakcja, jak tylko pozwoli na to sytuacja geopolityczna, umożliwi korzystanie z koncesji na poszukiwanie i wydobycie węglowodorów na terenie zachodniej Ukrainy, stanowiącej naturalne przedłużenie obszaru geologicznego, na którym znajduje się eksploatowane przez nas od lat złoże Przemyśl.   W Polsce, w segmencie Poszukiwanie i Wydobycie, realizowaliśmy założone plany, borykając się nadal z skutkami pandemicznych ograniczeń  wpływających na  tempo pozyskiwania niezbędnych  zgód i pozwoleń na prowadzenie prac.  Mimo  to zrealizowaliśmy prawie 20 odwiertów, 19 otworów włączyliśmy do eksploatacji. To wszystko złożyło się na utrzymanie krajowego poziomu wydobycia na  względnie stabilnym poziomie.  Jednocześnie  kontynuowaliśmy  w  upstreamie  wdrażanie  nowoczesnych  rozwiązań  cyfrowych opartych o sztuczną inteligencję i chmurę obliczeniową, co w najbliższej przyszłości przełoży się na zwiększenie krajowych zasobów wydobywalnych o ponad 7 mld m sześc.    W zakresie zabezpieczenia portfela importowego LNG zwiększyliśmy wolumen zakupu skroplonego gazu ziemnego w umowach z amerykańskimi spółkami należącymi do grupy Venture Global LNG. Przez 20 lat każdego roku odbierać będziemy od tego dostawcy ok. 7,4 mld m sześc. gazu ziemnego po regazyfikacji. Cały nasz portfel importowy obejmuje kontrakty na dostawy skroplonego gazu ziemnego o łącznym wolumenie po regazyfikacji ok. 12 mld m sześc. paliwa rocznie. Ponieważ większość ładunków będzie odbierana w formule Free on Board, GK PGNiG kontynuowała działania związane z zabezpieczeniem potrzebnych mocy transportowych.  W minionym  roku  zostały  zakontraktowane  dwa  kolejne,  co  oznacza,  że  w  kolejnych  latach  do  użytku  wejdą  co  najmniej  cztery metanowce w barwach Grupy.   W segmencie Dystrybucji rok 2021 był rekordowy – Polska Spółka Gazownictwa wydała ponad 260 tys. warunków przyłączenia do sieci i zawarła umowy na realizację ok. 135 tys. przyłączy. Na terenie Polski w 2021 roku działało ponadto 80 stacji regazyfikujących LNG, wspierających gazyfikację sieciową. Nasze nakłady na gazyfikację w 2021 roku wyniosły ok. 3,45 mld zł.   Najważniejszym wydarzeniem w segmencie Wytwarzanie było oddanie do użytku bloku gazowo-parowego na Żeraniu w Warszawie. Nowa jednostka ma moc cieplną wynoszącą 326 MWt i moc elektryczną 494 MWe. Będzie produkowała 3,0 TWh energii elektrycznej oraz 1,9 TWh ciepła rocznie. Wykorzystanie paliwa gazowego przyczyni się do zasadniczej redukcji zanieczyszczeń powietrza oraz ograniczenia emisji CO2 na jednostkę wytworzonej energii.  Kontynuowaliśmy również inne projekty związane z budową gospodarki niskoemisyjnej związane z transformacją energetyczną. W kolejne  fazy  weszły  projekty  badawcze  dotyczące  magazynowania  wodoru  w  kawernach  solnych.  Równolegle  toczą  się  prace związane z przygotowaniem instalacji, która posłuży do badań nad możliwościami przesyłu mieszanek wodoru z gazem ziemnym poprzez sieć gazową. W ubiegłym roku złożyliśmy również do Urzędu Ochrony Konkurencji i Konsumentów zgłoszenie zamiaru koncentracji polegającej na połączeniu PGNiG i PKN ORLEN. Jesteśmy przekonani, że ta transakcja przyczyni się do zwiększenia potencjału i osiągnięcia synergii z korzyścią dla akcjonariuszy obu spółek. Do nowego koncernu multienergetycznego wnosimy nie tylko istniejące i rozwijane projekty,  ale  także  wiedzę  i kompetencje związane  m.in. z wydobyciem,  obrotem  i  dystrybucją  gazu  ziemnego, a  także gazami zedkarbonizowanymi.   Pragnę podziękować Zarządowi PGNiG SA, Radzie Nadzorczej oraz wszystkim pracownikom za wytężoną pracę w pełnym wyzwań, niespokojnym, minionym roku. Zapraszam do zapoznania się z Raportem Rocznym Grupy Kapitałowej PGNiG za 2021 rok.
Z wyrazami szacunku, Paweł Majewski Prezez Zarządu PGNiG
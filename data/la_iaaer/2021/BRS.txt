Szanowni Państwo,
oddajemy  w  Państwa  ręce  Sprawozdanie  z  działalności  Grupy  Boryszew  wraz  z wynikami finansowymi za 2021 rok. Z przyjemnością mogę stwierdzić, że pomimo niesprzyjających  okoliczności  rynkowych  dzięki  istotnie  zdywersyfikowanej działalności osiągnęliśmy bardzo dobre wyniki. Skonsolidowane przychody wyniosły 6,3 mld PLN, co oznacza 13% wzrost w stosunku do roku 2020. EBITDA (bez zdarzeń jednorazowych)  była  wyższa  o  8%  w  porównaniu  do  analogicznego  okresu poprzedniego roku i osiągnęła wartość 375 mln PLN.  Podział na segmenty stanowi niewątpliwą przewagę konkurencyjną Grupy Boryszew, również  w  zakresie  odporności  na  kryzys.  Silnikiem  napędowym  dla  całej  Grupy  w 2021 roku był zdecydowanie Segment Metale. W zakładanej przez nas perspektywie finansowej wracamy do poziomu wyników osiąganych w czasach Aluminium Konin, pomimo  braku  tego  aktywa  w  portfolio.  Wyniki  wypracowane  w  tym  obszarze działalności  to  efekt  konsekwentnego  wypełniania  założonych  planów  i  procesów inwestycyjnych, a także sprzyjającej sytuacji na światowych rynkach, w tym globalnego trendu skracania łańcuchów dostaw.  Zakończony  rok  postawił  przed  Grupą  Boryszew  wyzwania  związane  z  kolejnymi falami  wirusa  COVID-19.  W  2021  roku  Grupa  mierzyła  się  z  globalnym  kryzysem związanym z przerwaniem łańcuchów dostaw u OEM i brakiem półprzewodników do produkcji aut.  Dwa lata pandemii pokazały, jak kluczowe w działalności operacyjnej są właściwe zabezpieczenie łańcucha dostaw, umiejętność dostosowania kosztów do zmieniającego się otoczenia, zarządzanie płynnością oraz dywersyfikacja. Przez cały 2021  rok  wszystkie  zakłady  Grupy  Boryszew  pracowały  bez  większych  zakłóceń, nauczyliśmy  się  radzić  sobie  z  prowadzeniem  produkcji  w  przypadku  dużej  liczby zachorowań.  Całość  podjętych  działań  pozwoliła  na  osiągnięcie  naprawdę  bardzo dobrych wyników finansowych.
Dziękuję naszym Akcjonariuszom, Klientom i Partnerom Biznesowym za współpracę w  poprzednim  roku,  a  Pracownikom  Grupy  Boryszew  za  ich  wytrwałą  pracę  i zaangażowanie.  Rok 2022 to czas kolejnych wyzwań, ale również dalszego rozwoju Grupy Boryszew, która dąży w swoich działaniach do wzrastania w innowacyjności zgodnie z obecnymi trendami  i  otoczeniem biznesowym.  Strategia,  której  publikację  planujemy,  pozwoli nam  dostosować  profil  działalności  i  strukturę  organizacyjną  Spółki  do  warunków rynkowych, tak, aby zmaksymalizować wykorzystanie zasobów i efektów synergii.
Wojciech Kowalczyk Prezes Zarządu Boryszew S.A.
Szanowni Państwo,
W imieniu Zarządu ALUMETAL S.A. przedstawiam Państwu Raport Roczny Grupy Alumetal za 2021  rok.  Za  nami  okres  odbudowywania  koniunktury  gospodarczej  w  Europie  i  na  świecie  po pandemicznym  2020  roku.  Prognozy  na  2021  rok  dotyczące  produkcji  i  sprzedaży  pojazdów samochodowych  w  Europie  zakładały  istotne  odbicie  od  niskiego  poziomu  z  2020  roku,  jednak  z  powodu  niedostatecznej  podaży  półprzewodników  sprzedaż  pojazdów  samochodowych  w  Unii Europejskiej i Wielkiej Brytanii pozostała na poziomie z poprzedniego roku, a produkcja nawet spadła  w stosunku do niskiego poziomu z 2020 roku. W tym kontekście z satysfakcją przekazuję informację, że w 2021 roku wypracowaliśmy rekordowe wyniki sprzedażowe i finansowe. Dzięki wcześniejszym inwestycjom  rozwojowym  oraz  skutecznym  działaniom  handlowym  i  operacyjnym  zrealizowaliśmy ilość sprzedaży na poziomie 231 tys. ton, co oznacza wzrost o 47%, a przychody ze sprzedaży wyniosły 2,2  mld  zł,  czyli  wzrosły  o  106%.  EBITDA  wyniosła  214,4  mln  zł,  czyli  była  o  119%  wyższa  niż  w poprzednim roku, a znormalizowany skonsolidowany zysk netto wyniósł 148,4 mln zł, co oznacza wzrost o 128%.  2021 rok okazał się być dużo trudniejszym okresem w gospodarce światowej niż można było przypuszczać.  Wystąpiły  zakłócenia  w  łańcuchach  dostaw  (brak  dostatecznej  podaży  np. półprzewodników,  opóźnienia  logistyczne,  rosnące  koszty  transportu),  istotne  wzrosty  cen  energii elektrycznej i gazu, czy zbyt mała dostępność niektórych surowców, co spowodowało wzrost ich cen (np. krzemu metalicznego czy magnezu). W tym trudnym otoczeniu rynkowym produkcja pojazdów samochodowych  w  UE  i  Wielkiej  Brytanii  spadła  o  5%  zamiast  istotnie  wzrosnąć  w  stosunku  do pandemicznego  poziomu  z  2020  roku.  Grupa  Alumetal  poradziła  sobie  bardzo  dobrze  w  tym wymagającym otoczeniu rynkowym znacząco zwiększając ilość sprzedaży, co pozwoliło osiągnąć 8,5% udział w europejskim rynku wtórnych stopów odlewniczych.  Grupa  Alumetal  konsekwentnie  realizuje  strategię  rozwoju  ogłoszoną w  2018  roku.  Dzięki projektowi rozbudowy zakładu w Gorzycach zrealizowanego w 2018 roku rozwijamy produkcję stopów wstępnych.  W  2020  roku  zakończyliśmy  modernizację  zakładu  w  Kętach.  Inwestycje  te  pozwoliły Grupie  Alumetal  zwiększyć  moce  produkcyjne  i  poprawić  efektywność  działania  zakładów.  Trwale wzmocniliśmy  nasze  przewagi  konkurencyjne  i  pozycję  rynkową.  Jesteśmy  na  dobrej  drodze  do realizacji  celu  strategicznego  w  zakresie  ilości  sprzedaży  na  poziomie  250  tys.  ton  w  2022  roku. Systematycznie  dzielimy  się  z  akcjonariuszami  wypracowanymi  wynikami  finansowymi  wypłacając dywidendę na poziomie min. 70% znormalizowanego skonsolidowanego zysku netto. Konsekwencja  w realizacji strategii rozwoju w niełatwym otoczeniu rynkowym została doceniona przez ISBnews, który wyróżnił Grupę Alumetal jako Najbardziej Wiarygodną Spółkę w polskiej gospodarce w 2021 roku. Plan na 2022 rok zakłada zwiększenie sprzedaży i wykorzystania mocy produkcyjnych. Chcemy przekroczyć  cel  zdefiniowany  w  strategii.  W  IV  kwartale  2022  roku  planujemy  zakończyć  projekt automatycznego  sortowania  surowców  złomowych  w  zakładzie  w  Nowej  Soli.  W  2022  roku rozpoczniemy  nową  inwestycję  zwiększającą moce  produkcyjne w stopach  wstępnych  w zakładzie w Gorzycach. Planujemy wypłatę rekordowej dywidendy. Rozpoczynamy też prace nad nową strategią na lata 2023-2027.   Kończąc  chciałam  złożyć  podziękowania  wszystkim  Pracownikom  Grupy  Alumetal  za efektywną  pracę  i  skuteczne  zaangażowanie  w  tak  zmiennych  warunkach  rynkowych.  Radzie Nadzorczej i Akcjonariuszom również dziękuję za zaufanie oraz wspieranie rozwoju Spółki.
Prezes Zarządu – Agnieszka Drzyżdżyk
Szanowni Państwo
Jak  co  roku  przekazujemy  Państwu  nasz  roczny  raport. Rok 2021 to już drugi rok pandemii, która w istotny sposób zakłóciła życie ludzi na  całym  świecie,  spowodowała  również  duże  perturbacje  w  działalności gospodarczej.    Nasze działania dostosowawcze rozpoczęte natychmiast po rozpoczęciu światowej epidemii, już w marcu 2020 przyniosły efekty zarówno w roku 2020 jak  i  w  ubiegłym  roku.  Duże  i  nieoczekiwane  zmiany  popytu  potrafiliśmy zrównoważyć  dużą  elastycznością  i  efektywnością  produkcji.  Nasze  działania prewencyjne  pozwoliły  uchronić  się  przed  powstaniem  ognisk  choroby  w poszczególnych fabrykach. Cały czas prowadziliśmy prace usprawniające nasze funkcjonowanie tak wewnątrz organizacji jak i w relacjach z klientami. Po raz kolejny potwierdziła się słuszność integracji pionowej – własnej produkcji płyt wiórowych. Rok 2021 to rok ograniczonej dostępności do tego podstawowego surowca oraz, co z tym się bezpośrednio wiąże istotnym wzrostem cen. Własna produkcja zapewniła nam pełne zaopatrzenie w płytę i złagodziła skutki wzrostu kosztów.    Rok 2021 zakończyliśmy z bardzo dobrymi wynikami finansowymi.  Wynik EBITDA Grupy Kapitałowej FORTE wyniósł 233 MPLN, vs 198 MPLN w 2020 i  141  MPLN  w  roku  2019,  co  w  połączeniu  ze  „szczupłym”  zarządzaniem kapitałem  pracującym  pozwoliło  nam  zmniejszyć  wskaźnik  zadłużenia (zadłużenie finansowe / EBITDA) z 3,0 na koniec roku 2019 do 1,6 na koniec roku 2021.   Publikując  raport  w  kwietniu  2022  roku  nie  możemy  pominąć  krótkiej informacji  na  temat  bieżącej  sytuacji.  Po  dwóch  latach  pandemii  dotyka  nas dramatyczny  kryzys  wywołany  inwazją  Rosji  na  niepodległą  Ukrainę. Niewyobrażalna  jest  tragedia  mieszkańców  Ukrainy.  W  miarę  naszych możliwości staramy się czynnie pomagać uchodźcom, głównie rodzinom naszych współpracowników, oraz organizacjom NGO niosącym pomoc bezpośrednio w Ukrainie.  Wojna w Ukrainie w sposób pośredni, wpływa na relacje ekonomiczne, łańcuchy  dostaw,  zachowania  dostawców  i  klientów.  Wojna  dotyka  nas wszystkich. Sankcje ekonomiczne nałożone na Rosję i Białoruś nie pozostają bez wpływu na działalność gospodarczą w całej Europie i na świecie.    Jesteśmy zatem świadomi faktu, że wojna już ma i będzie miała wpływ również na naszą działalność. Będziemy mieli do czynienia z całym szeregiem niekorzystnych czynników. Inflacja w całej Europie spowoduje wzrost kosztów utrzymania i zmniejszy popyt na dobra trwałe, czyli między innymi meble. Wzrost kosztów produkcji,  przede wszystkim materiałów i  energii  musi  spowodować wzrost  cen  sprzedaży,  co  również  może  ograniczyć  popyt.  Mogą  wystąpić problemy  z  dostępnością  transportu,  wielu  bowiem  kierowców  pochodzi  z Ukrainy i wyjechało bronić Ojczyznę.  Pierwsza i druga fala epidemii nauczyła zarówno nas jak i naszych odbiorców sposobów  reagowania  i  zarządzania  kryzysowego.  Podjęliśmy  szereg  działań zmniejszających  i  łagodzących  skutki  spodziewanego  kryzysu  wywołanego wojną. Mam zatem nadzieję, że tym trudnym czasie potrafimy, wspólnie z całym zespołem FORTE,  osiągnąć zaplanowane na ten rok wyniki.
Maciej Formanowicz Prezes Zarządu

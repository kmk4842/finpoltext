Szanowni Akcjonariusze,
Rok 2021 był pierwszym rokiem wdrażania naszej nowej, ambitnej strategii .Grow, a doskonałe ubiegłoroczne wyniki to bardzo mocny pierwszy krok w kierunku jej realizacji. Osiągnęliśmy wszystkie zakładane cele. Perspektywy na 2022 rok wiążą się z większymi wyzwaniami ze względu na zewnętrzne czynniki makroekonomiczne, ale pokładając zaufanie w sile naszych aktywów w pełni potwierdzamy wszystkie długoterminowe cele strategiczne.
Nowa strategia na lata 2021-2024: szybszy i stabilniejszy wzrost …
Strategia .Grow ma charakter ewolucyjny, co oznacza, że główne filary naszej strategii nie uległy zmianie. Konwergencja pozostaje kluczową dźwignią wzrostu, pomagając w zdobyciu i utrzymaniu zaufania i lojalności klientów. Dalszy wzrost liczby klientów będzie głównie napędzany przez dalsze zwiększanie dostępności technologii światłowodowej, która przyczynia się również do wzrostu wartości średniego przychodu z klienta. Na rynku biznesowym postrzegamy usługi ICT jako kluczowy czynnik wzrostu, przy czym największą dynamikę wzrostu chcemy osiągnąć w obszarze cyberbezpieczeństwa oraz oprogramowania i aplikacji, korzystając zarówno z doświadczenia niedawno kupionych spółek jak i kompetencji budowanych na potrzeby wewnętrzne. W ramach strategii .Grow chcemy uwolnić nasz wewnętrzny potencjał wynikający z transformacji cyfrowej. Będziemy podążać w kierunku, którego oczekują klienci, a jednocześnie poprawiać naszą wewnętrzną efektywność, opierając się w większym stopniu na sztucznej inteligencji i analizie big data . Ponadto, Istotnym elementem jest dla nas odpowiedzialność społeczna, w ramach której wyznaczyliśmy ambitne cele w obszarze środowiskowym, społecznym i ładu korporacyjnego.
W wymiarze finansowym, wraz ze strategią .Grow wkroczyliśmy na ścieżkę szybszego i stabilniejszego wzrostu. W najbliższych latach wzrost EBITDAaL będzie kontynuowany, przy czym jego głównym motorem będą rosnące dzięki działalności komercyjnej przychody. To fundamentalna zmiana w stosunku do poprzedniej strategii, kiedy powrót do wzrostów – po wielu latach spadków – był generowany przez olbrzymie oszczędności w kosztach pośrednich, natomiast marża bezpośrednia cały czas spadała.
… wsparty przez zmiany organizacyjne
W celu lepszego dostosowania struktury wewnętrznej do priorytetów nowej strategii, wprowadziliśmy zmiany organizacyjne. W szczególności, nasze jednostki zajmujące się kluczowymi obszarami działalności – rynkiem konsumenckim i biznesowym – przejęły odpowiedzialność za relacje z klientami, co pozwoli na przedstawienie kompleksowej propozycji wartości dla klientów. Utworzyliśmy także nową jednostkę organizacyjną zajmującą się cyfryzacją i podlegającą bezpośrednio Prezesowi Zarządu. Podkreśla to wagę tego obszaru dla naszej przyszłości. Aby skutecznie konkurować na rynku oraz nadal podnosić efektywność, musimy szybciej i skuteczniej digitalizować naszą działalność – w zakresie sprzedaży, obsługi klienta i procesów wewnętrznych.
Wyniki w 2021 roku: bardzo mocny pierwszy krok w realizacji strategii .Grow
W 2021 roku uzyskaliśmy doskonałe wyniki i osiągnęliśmy wszystkie zakładane cele. W szczególności, EBITDAaL zwiększyła się bardzo dynamicznie, o prawie 6%, dzięki rentownemu wzrostowi przychodów. Przychody z podstawowych usług telekomunikacyjnych (konwergentnych, wyłącznie komórkowych i wyłącznie stacjonarnego dostępu szerokopasmowego) zwiększyły się w ujęciu rocznym o 6,7%, to jest znacząco więcej niż w 2020 roku, kiedy wzrost wyniósł 2,9%. Do tego osiągnięcia przyczynił się stabilny wzrost liczby klientów, strategia komercyjna ukierunkowana na wartość oraz odbudowa przychodów z roamingu po pandemii. W dalszym ciągu realizowaliśmy politykę cenową „więcej za więcej”, zwiększając opłaty za komórkowe usługi przedpłacone i abonamentowe na rynku konsumenckim w zamian za większe korzyści. Na rynku biznesowym, w kolejnym roku utrzymaliśmy bardzo wysoką dynamikę wzrostu w usługach IT i integracyjnych – przychody z tych usług zwiększyły się o 19%, dzięki solidnemu wzrostowi organicznemu oraz konsolidacji wyników spółki Craftware (przejętej w grudniu 2020 roku). Kontynuowaliśmy również transformację kosztów, generując oszczędności w wielu obszarach, w tym na kosztach pracy, kosztach usług zewnętrznych związanych z obsługą klientów i kosztach ogólnego zarządu. Cieszy mnie, że osiągnęliśmy konsensus z partnerami społecznymi w sprawie dalszego dostosowania zatrudnienia oraz przekwalifikowania pracowników. Osiągnęliśmy także istotny postęp w innych obszarach strategicznych, w tym cyfryzacji, w ramach której stale zwiększamy udział kanałów internetowych w sprzedaży i obsłudze klientów. Ponadto, co nie mniej istotne, kontynuujemy proces transformacji kulturowej, pozyskując nowe utalentowane osoby oraz zachęcając pracowników do rozwoju i zmiany kwalifikacji. Nasi pracownicy mają bowiem kluczowe znaczenie dla sukcesu Orange Polska.
Otoczenie inflacyjne przyczyną większych wyzwań w 2022 roku
Przewidujemy, że korzystne trendy, które przyczyniły się do naszych ubiegłorocznych sukcesów, będą także wspierać nasze wyniki w 2022 roku. Jednak perspektywy wzrostu EBITDAaL wiążą się z większymi wyzwaniami ze względu na zewnętrzne czynniki makroekonomiczne. Wzrost cen w Polsce osiągnął niedawno poziom 9%, a konsensus prognoz wskazuje, że w przyszłym roku średnioroczna inflacja przekroczy 7%. Z naszej perspektywy, kluczowym wyzwaniem jest skokowy wzrost cen energii, którego w ostatnich miesiącach doświadczamy nie tylko w Polsce, ale w całej Europie. Chociaż u progu 2022 roku zabezpieczyliśmy około połowy przewidywanego zapotrzebowania na energię, spodziewamy się, że w tym roku nasz całkowity rachunek za energię będzie znacząco wyższy od ubiegłorocznego. Będziemy nadal aktywnie realizować strategię komercyjną ukierunkowaną na wartość, mając na uwadze, że subskrypcyjny charakter naszego biznesu – który okazał się bardzo odporny w czasie obostrzeń pandemicznych w latach 2020-2021 – wymaga większego wysiłku w celu dostosowania do środowiska inflacyjnego. Ufając sile naszych aktywów, rosnącym popycie wśród klientów oraz jakości naszych usług, w pełni potwierdzamy wszystkie długoterminowe cele strategiczne.  
Projekt Światłowód Inwestycje – nowatorski sposób na wykorzystanie możliwości rynkowych
Realizacja projektu Światłowód Inwestycje (FiberCo) to nie tylko wielkie osiągnięcie w skali ubiegłego roku, ale w moim przekonaniu jedno z najbardziej spektakularnych osiągnięć w ostatniej historii Orange Polska. Atrakcyjne warunki tej transakcji (wpływy w wysokości prawie 1,4 mld zł, z czego dwie trzecie otrzymaliśmy po jej finalizacji) pokazują wartość naszych aktywów infrastrukturalnych, znacząco wzmacniają naszą sytuację bilansową oraz dowodzą, jak wielką wartość dla akcjonariuszy wypracowaliśmy w ramach zapoczątkowanej przed sześciu laty ambitnej strategii budowy sieci światłowodowej. Usługi światłowodowe są kluczowym elementem naszej strategii komercyjnej, a sieć, jaką zbudujemy poprzez spółkę Światłowód Inwestycje znacznie poszerzy ich zasięg, wspierając realizację celów strategii .Grow. A jednocześnie przyczyni się w bardzo dużym stopniu do rozwoju infrastruktury cyfrowej i ograniczenia wykluczenia cyfrowego w Polsce. Przygotowaliśmy ten niezwykle wymagający i przełomowy projekt, o charakterze startupu, pracując niemal wyłącznie zdalnie, co pokazuje, że pandemia nie wpłynęła w żaden sposób na naszą innowacyjność. Kieruję wyrazy uznania oraz podziękowania do niezwykle zmotywowanych zespołów Orange Polska, które konsekwentnie realizowały kolejne etapy tego złożonego przedsięwzięcia.
W kierunku neutralności klimatycznej
Odpowiedzialność za klimat jest nieodłącznym elementem naszej strategii i bieżącej działalności. Uważamy, że operatorzy telekomunikacyjni mają do odegrania istotną rolę w przechodzeniu do neutralności klimatycznej. Szybka i sprawna łączność oraz usługi oparte na Internecie Rzeczy przyczyniają się do rozwoju inteligentnych rozwiązań w życiu, pracy i produkcji. Orange Polska – tak jak cała Grupa Orange – dąży do osiągnięcia neutralności klimatycznej (neutralności węglowej netto) do 2040 roku, czyli dziesięć lat przed terminem zalecanym przez Unię Europejską. W pierwszym etapie działań, do 2025 roku, zmniejszymy emisję CO2 w Zakresach 1 i 2 o 65% względem 2015 roku. Po zmniejszeniu emisji CO2 o 9% w 2021 roku, już osiągnęliśmy poziom o 27% niższy niż w 2015 roku. Do ubiegłorocznej redukcji przyczyniło się wykorzystanie po raz pierwszy energii ze źródeł odnawialnych. W całym 2021 roku energia odnawialna pokryła około 6% naszego rocznego zużycia (przy czym w ujęciu miesięcznym wskaźnik ten sięgał około 10%). W grudniu podpisaliśmy kolejną długoterminową umowę na zakup energii wiatrowej od producenta (PPA), która od 2024 roku pokryje w przybliżeniu dalsze 20% naszego rocznego zapotrzebowania na energię. To oznacza, że zabezpieczywszy prawie 30% energii ze źródeł odnawialnych, jesteśmy w połowie drogi do osiągnięcia celu 60%, jaki wyznaczyliśmy do 2025 roku. Aby do 2040 roku osiągnąć założony cel neutralności klimatycznej, przyspieszymy także działania w celu zmniejszenia emisji w całym łańcuchu wartości, w tym przez dostawców i klientów.

Julien Ducarroz
Prezes Zarządu Orange Polska S.A.
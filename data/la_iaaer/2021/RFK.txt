Szanowni Państwo,
Roczne sprawozdanie Spółki giełdowej zwyczajowo opisuje zdarzenia minionego roku, których analiza wskazuje Inwestorom kierunki rozwoju i ułatwia podejmowanie decyzji inwestycyjnych.   Tymczasem w przypadku RAFAKO, zmiany, które zachodzą w Spółce – dodajmy, pozytywne zmiany - realizują się w takim tempie,  że patrząc tylko na wyniki minionego roku, czy odnosząc się tylko do nich, otrzymaliby Państwo zamiast informacji o aktualnej sytuacji Spółki jedynie dane historyczne. Ubiegły rok upłynął przede wszystkim pod znakiem restrukturyzacji. Zmieniliśmy zasady ofertowania, nie  mamy  już  w  portfelu  nierentownych  kontraktów,  które  zostały  wypowiedziane,  aneksowaliśmy  te,  które  kontynuujemy,  aby zapewnić ich rentowność.  W  minionym  roku,  zgodnie  z  terminami,  jakie  zakładał  zawarty  w  postępowaniu  restrukturyzacyjnym  Układ  z Wierzycielami, rozpoczęliśmy także spłatę naszych zobowiązań. Znacząca ich część będzie przypadać na kolejne lata, ale sytuacja Spółki jest stabilna  i nie rodzi wątpliwości, co do możliwości wypełnienia Układu.  Pod koniec 2021 roku podpisaliśmy ważne dla przyszłości RAFAKO porozumienie z francuskim koncernem EDF, dotyczące współpracy przy  projektach  z  zakresu  energetyki  jądrowej.  Chcemy  rozwijać  tę  współpracę  zarówno  przy  projektach  realizowanych  przez  EDF  w ramach programu budowy polskiej elektrowni jądrowej, jak i innych projektach koncernu. Podobny protokół uzgodnień współpracy w zakresie energetyki jądrowej podpisaliśmy miesiąc później także z amerykańską firmą Westinghouse Electric Company. Nie ulega wątpliwości, że najważniejsze zdarzenia,  miały miejsce już po  31 grudnia  2021 roku, a  więc po okresie, którego dotyczy  to sprawozdanie. Spółka MS Galleon, z Grupy Michała Sołowowa, podpisała umowę warunkową na zakup pakietu. Inwestor docenił potencjał RAFAKO – szczególnie w kontekście transformacji polskiej energetyki. Proces ten wymusza podejmowanie różnych decyzji  w zakresie zabezpieczenia dostaw energii i rozwoju całej branży energetycznej, która staje się czynnikiem bezpieczeństwa narodowego w Polsce. Inaczej musimy spojrzeć dziś na gaz, inaczej na elektrownie węglowe. Choć kwestia dekarbonizacji pozostaje bezdyskusyjna  i  oczywista.  RAFAKO  jest  przygotowane  na  wyzwania  w  tym  zakresie  a  nasz  udział  w  procesie  dekarbonizacji  jest  warunkiem przeprowadzenia jej z sukcesem.        Nowy inwestor zapewni Spółce możliwości rozwoju. Na odtworzenie backlogu, czyli pozyskanie portfela zamówień w dużej skali, który pozwoli  wrócić  spółce  na  zasłużone  miejsce,  które  piastowała  od  kilkudziesięciu  lat.  RAFAKO  było  i  znów  ma  szanse  być  liderem  w  branży  szeroko  rozumianej  energetyki,  produkcji  elementów  związanych  z  instalacjami  w  przemyśle  energetycznym,  ale  i wykonawstwie energetycznym. Pamiętajmy jednak, że będzie to zupełnie inne RAFAKO, inne niż to, które słynęło z dostaw kotłów węglowych dla energetyki – nawet tak nowoczesnych jak kocioł na parametry nadkrytyczne w bloku 910 MW w Elektrowni Jaworzno.  Jestem zdecydowanym zwolennikiem odnawialnych źródeł energii i dekarbonizacji. Bieżąca sytuacja geopolityczna powoduje potrzebę powrotu do konwencjonalnych źródeł energii.  Aktualnie pracujące duże bloki, nowy blok 910 MW w Jaworznie, który pod koniec kwietnia włączyliśmy do pracy oraz modernizacje starych bloków 200 MW pozwolą zapewnić bezpieczeństwo energetyczne i stabilność systemu w niestabilnej sytuacji.  Realizowany od lat przez Narodowe Centrum Badań i Rozwoju program „Bloki 200+”, okazał się najbardziej przewidującym sytuację  i staje się najbardziej strategicznym dla naszego bezpieczeństwa.  Polska  pilnie  potrzebuje  odważnych  decyzji,  ale  nie  tych  o  wyłączaniu  bloków  węglowych,  tylko  o natychmiastowym    rozpoczęciu modernizacji tych bloków. Jeżeli praca tych bloków ma zostać wydłużona, jeżeli mają stać się elektrowniami regulacyjnymi dla OZE Polskę  czeka  duży  projekt  modernizacyjny,  w  którym  nasza  Spółka  może  być  wiodącym  podmiotem.    RAFAKO  jest  gotowe  na przeprowadzenie takich modernizacji i posiada własne, unikatowe technologie w tym zakresie. Zakończona z sukcesem modernizacja bloku 200 MW w Elektrowni Jaworzno i parametry jakie osiągnął blok, są tego najlepszym dowodem.  W Polsce jest kilkadziesiąt takich bloków.  Szanowni  Państwo,  na  naszych  oczach  dokonał  się  zwrot  geopolityczny, który  dotyczy  w  zasadzie  każdej  dziedziny naszego  życia. Szczególnie dotyka on sektora energetycznego. Nie ma wątpliwości, że agresja Rosji w Ukrainie zmieniła wszystko. Z całą pewnością możemy  mówić  o  tym,  że  definitywnie  upadł  paradygmat  transformacji  energetycznej,  która  miałaby  opierać  się  w  okresie przejściowym na gazie ziemnym. Konsekwencją wydarzeń geopolitycznych będzie z pewnością bardzo głęboka rewizja polityki unijnej. I to się już dzieje. Korzystanie z węgla będzie możliwe w dłuższej perspektywie niż to zakładano. I to jest niewątpliwie przełom.
Masowe inwestycje w technologie gazowe nie będą możliwe, choć nie ma wątpliwości, że jednak w pewnej skali będą realizowane.  W  moim  przekonaniu  to,  co  się  dzieje,  jest  dla  nas,  dla  Polski  wyjątkową  szansą,  aby  mieć  istotny  wpływ  na  korektę  polityki energetycznej. Są  one  pilnie  potrzebne  w  każdej  dziedzinie  energetyki,  ale  szczególnie  szybko  należy  je  podjąć  w  ciepłownictwie,  tam,  przez wieloletnie opóźnienia inwestycyjne proces musi rozpocząć się jak najszybciej. Upatruje w tym olbrzymią szansę dla RAFAKO, mamy sprawdzone  technologie  i  gotowe  rozwiązania  dla  samorządów.  Nie  mam  wątpliwości,  że  RAFAKO  jest  jedną  z  najważniejszych polskich firm, bez których nie ma szans na przeprowadzenie z sukcesem dekarbonizacji naszej energetyki.    Na  początku  tego  listu  zaznaczyłem,  że  ocena  działalności  RAFAKO  przez  pryzmat  tylko  minionego  roku,  nie  daje  rzeczywistego obrazu Spółki. Pozwoliłem sobie nieco wyjść poza schemat tekstów pisanych na potrzeby raportu rocznego, po to, aby mieli Państwo jak  najbardziej aktualny obraz  Spółki. Pozyskanie nowego inwestora jest  bowiem otwarciem nowego rozdziału w historii spółki. Za kilka  lat  chcemy  znów  być  liderem  w  branży  wykonawstwa  dużych  instalacji energetycznych.  Chcemy  też  być wiodącym  dostawcą technologii do modernizacji ciepłownictwa. Chcemy być liderem dostarczania technologii obniżających poziom emisyjności. To oznacza dostarczanie rozwiązań opartych na OZE, z pewnym elementem stabilizującym, opartym o źródła węglowe lub gazowe jako jednostki rezerwowo-szczytowe. Chcemy być integratorem różnego rodzaju rozwiązań, które prowadzą do dekarbonizacji polskiej gospodarki. Będziemy wzmacniać nasze kompetencje w zakresie energetyki jądrowej, z którą lata temu mieliśmy już przecież do czynienia. Dziś żadna  polska firma nie ma  rozwiniętych kompetencji związanych z dużymi obiektami  energetyki  jądrowej,  ale  RAFAKO najszybciej może je osiągnąć. Będziemy też rozwijać kompetencje związane z SMR-ami, liczymy, że będą się one upowszechniać z końcem dekady. RAFAKO  już  dziś  jest  spółką  technologiczną.  Wypracowało  własne  technologie,  posiada  unikatowe  kompetencje  w  zakresie modernizacji  całego  obszaru  wytwarzania  konwencjonalnego  w  Polsce.  Jesteśmy  jedyną  polską  firmą,  która  potrafiła  skutecznie zakończyć  tak  dużą  inwestycję,  jaką  jest  oddanie  do  eksploatacji  bloku  Jaworzno  910.  Do  tej  pory  tego  typu  kompetencje  były całkowicie  poza  zasięgiem  polskich  firm.  Rafako  było  w stanie  zakończyć  inwestycję  wartą  ok  4,7  mld  zł.  Co  ważniejsze,  jest  to najnowocześniejszy blok tej klasy w Europie. Kompetencje w zakresie integracji tych wszystkich obszarów pozwolą nam dalej odgrywać rolę generalnego wykonawcy i dostawcy technologii na tego typu obiektach. Dlatego z optymizmem patrzę w przyszłość, bo w nowy etap w rozwoju RAFAKO wkroczymy w ramach nowej struktury właścicielskiej  i bez wszystkich obciążeń z przeszłości. RAFAKO wykonuje właśnie przeskok do nowej rzeczywistości energetyki. Dziękuję, że jesteście Państwo z nami i że ufacie w dobrą przyszłość RAFAKO.
Prezes Zarządu  Radosław Domagalski- Łabędzki
Szanowni państwo, drodzy akcjonariusze,
Za nami  drugi  rok  funkcjonowania  Spółki  i Grupy  w warunkach pandemii koronawirusa,  do  której  nieustająco adaptowaliśmy się w miarę jej rozwoju i niemalże przywykliśmy już do naszej nowej, „normalnej rzeczywistości”. Ciągle jednak była ona przede wszystkim powodem codziennej wzmożonej troski o zdrowie nasze i naszych najbliższych jak również rodziła  szereg uciążliwości i ograniczeń w bieżącej działalności operacyjnej, które poprzez podejmowanie odpowiednich działań, udało się nam skutecznie przezwyciężać i eliminować.    Kończymy 2021 rok historycznie najwyższym poziomem przychodów oraz poprawą wyników na działalności podstawowej a wszystko to przy  rosnącej  presji  kosztowej  związanej z  dynamicznie  drożejącymi  surowcami, szalejącymi  kosztami energii  i nieustanych zakłóceniach procesów produkcyjnych będących efektem braku niektórych komponentów do produkcji. W niezwykle wymagającym i niestabilnym otoczeniu kontynuowaliśmy działania pozwalające w jeszcze większym stopniu wykorzystywać posiadane możliwości produkcyjne poprzez optymalizację naszych procesów. Pracowaliśmy również nad  dalszym poszerzeniem asortymentu naszych wyrobów rozpoczynając w ubiegłym roku kilka projektów badawczych dotyczących nowych komponentów do samochodów elektrycznych, innowacyjnych uszczelnień karoserii oraz nowego asortymentu pasów klinowych . Poprzez działalność badawczo - rozwojową systematycznie tworzymy bazę dla dalszego wzrostu biznesu w przyszłości. W obliczu tragicznych  wydarzeń  ostatnich  tygodni staramy  się zaoferować pomoc  naszym ukraińskim Koleżankom  i Kolegom  dotkniętym  wojną  zapewniając  im  schronienie i wsparcie  w  tym  wyjątkowo  trudnym  dla  nich  okresie.  Bezpośrednie konsekwencje wojny boleśnie dotykają Ukrainę i jej mieszkańców, dlatego powinniśmy aktywnie nieść pomoc, co też czynimy i za co serdecznie chciałbym podziękować wszystkim zaangażowanym przez naszą firmę jak i prywatnie w ten proces pracownikom Spółki i Grupy.   Zdajemy  sobie  sprawę  że  przed  nami  okres  niespotykanych  dotychczas  wyzwań,  w  którym  konieczne  będzie podejmowanie trudnych, często niestandardowych decyzji. Po niełatwych doświadczeniach pandemii przyszedł kolejny  sprawdzian dla naszej organizacji, ale mam pewność, że podobnie jak w poprzednich latach wspólnie potrafimy przezwyciężyć trudności i zapewnić dalszy rozwój naszej Grupy, Pragnę  wyrazić  serdeczne  podziękowanie  pracownikom  wszystkich  Spółek  Grupy  za  ich  szczególne  zaangażowanie  w całym 2021 roku, dzięki czemu mogliśmy zamknąć ubiegły rok w pozytywnych nastrojach. Klientom i Partnerom biznesowym dziękuję za  owocną współpracę, a Akcjonariuszom za ich zaufanie. Zachęcam Państwa do zapoznania się ze sprawozdaniem finansowym Grupy Kapitałowej Sanok RC oraz sprawozdaniem na temat informacji niefinansowych za rok 2021. 
Piotr Szamburski
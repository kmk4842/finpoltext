Szanowni Państwo,
zapraszam do zapoznania się z raportem okresowym Grupy ENEA, w którym podsumowujemy naszą działalność w 2021 r. Miniony rok był czasem dynamicznych zmian na rynku energii, na które wpływało wymagające otoczenie związane również ze skutkami pandemii. Grupa ENEA wykorzystała ten czas na przygotowania do transformacji, a najważniejszym wydarzeniem pod tym względem była aktualizacja Strategii Rozwoju Grupy ENEA.Zielona zmiana ENEA S.A. to nasz nadrzędny cel zaktualizowanej Strategii Rozwoju. Stawiamy na zrównoważoną transformację budującą wzrost wartości Grupy. ENEA będzie rozwijała odnawialne źródła energii. Specjalizacją firmy będą magazyny energii, jako technologia kluczowa do zapewnienia stabilności OZE i budowania bezpieczeństwa energetycznego. Chcemy osiągnąć neutralność klimatyczną do 2050 r.Strategia Rozwoju Grupy Kapitałowej ENEA do 2030 r. z perspektywą 2040 r. wpisuje się w perspektywę transformacji energetycznej kraju. Biorąc pod uwagę otoczenie, jednym z głównych założeń Strategii Rozwoju ENEA jest wydzielenie ze struktur aktywów związanych z wytwarzaniem energii elektrycznej w konwencjonalnych jednostkach węglowych. Kierunek ten został potwierdzony przez Rząd RP w marcu tego roku poprzez zatwierdzenie planu utworzenia Narodowej Agencji Bezpieczeństwa Energetycznego, do której zostaną przeniesione węglowe aktywa wytwórcze.Podsumowując rok 2021 nie sposób nie odnieść się do aktualnych wydarzeń, które wpływają nie tylko na nasze życie gospodarcze. Fundacja ENEA przekazała znaczne środki finansowe na pomoc rodzinom z Ukrainy. Zaoferowaliśmy też kilkaset miejsc w ośrodkach wypoczynkowych i obiektach należących do Grupy. Naszą flotą samochodową wsparliśmy transport ukraińskich rodzin, a nasi pracownicy zaangażowali się w skoordynowane zbiórki rzeczowe i bezpośrednią pomoc w ramach wolontariatu pracowniczego. To nie koniec naszego wsparcia, zdajemy sobie sprawę, że będzie ono potrzebne w najbliższych miesiącach. W tym trudnym czasie chciałbym również podkreślić rolę i wagę firm energetycznych w obecnej sytuacji. Naszym najważniejszym zadaniem jest stabilne i bezpieczne wytwarzanie i dostarczanie energii elektrycznej w Polsce.Konsekwentna poprawa wyników finansowych i operacyjnych w 2021 r.Pomimo wciąż trudnego otoczenia rynkowego i wymagającym zmianom na rynku energii elektrycznej Grupa ENEA osiągnęła dobre wyniki w 2021 r., zwiększając przychody o 17% r/r do 21,2 mld zł i wypracowując EBITDA na poziomie 3,6 mld zł  (wzrost r/r o 335 mln zł, tj. 10,1%).W 2021 r. nakłady inwestycyjne Grupy ENEA wyniosły 2 mld zł, z czego 156 mln zł zostało przeznaczonych na inwestycje związane wprost z ochroną środowiska, w tym przede wszystkim modernizacje i projekty przystosowujące elektrownie Grupy do konkluzji BAT oraz budowę źródła kogeneracyjnego w Pile.Niezależne, zewnętrzne instytucje finansowe potwierdzają dobrą kondycję finansową Grupy. W wydanym 1 grudnia 2021 r. komunikacie agencja ratingowa Fitch Ratings potwierdziła długoterminowe ratingi Spółki w walucie krajowej i zagranicznej na poziomie „BBB” z perspektywą stabilną. Wskaźnik dług netto / EBITDA jest na bezpiecznym poziomie 0,75.W 2021 r. wolumen sprzedaży energii elektrycznej i paliwa gazowego odbiorcom detalicznym wyniósł  24,5 TWh i był wyższy o ok. 16% (tj. 3 393 GWh) w porówaniu z 2020 r. W segmencie odbiorców biznesowych wolumen sprzedaży wzrósł o 3 101 GWh, czyli ok. 21% i był spowodowany, zarówno zmianą portfela klientów między latami 2020 i 2021, jak również wyższym poborem energii przez klientów po pierwszym okresie pandemii, a w segmencie gospodarstw domowych wzrost wyniósł 56 GWh, tj. ok. 1%. Zwiększeniu uległ również wolumen sprzedaży paliwa gazowego w stosunku do analogicznego okresu roku ubiegłego - o 236 GWh, tj. o ok. 18%.W ubiegłym roku Grupa ENEA wyprodukowała łącznie 26,4 TWh energii, czyli o blisko 1/5 więcej niż w roku 2020. Łączny wolumen energii wytwarzanej ze źródeł odnawialnych wyniósł ponad 2,4 TWh i był wyższy o 1%, czyli o 23 GWh. Do sieci dystrybucyjnej ENEA Operator w 2021 r. przyłączonych zostało blisko 47 tys. źródeł odnawialnych, wliczając w to mikroinstalacje. Natomiast łączna liczba przyłączonych do sieci dystrybucyjnej spółki źródeł OZE wynosiła na koniec 2021 r. prawie 109 tys.Wzrost produkcji i sprzedaży surowca zapewnia stabilność sektora wytwarzaniaNależąca do Grupy ENEA LW Bogdanka jest głównym dostawcą paliwa do dwóch naszych elektrowni. Spółka w ubiegłym roku odnotowała istotny wzrost zarówno wydobycia, jak i sprzedaży węgla. Było to powiązane również ze wzrostem wytwarzania energii elektrycznej z węgla. Produkcja węgla handlowego w LWB wyniosła 9,9 mln t, a sprzedaż węgla handlowego 10,0 mln t. Oznacza to ponad 30% r/r wzrost obu tych wartości. W rezultacie, w obszarze Wydobycia, osiągnięta została EBITDA na poziomie 798 mln zł. Wpływ na wyższy wynik EBITDA miała przede wszystkim zwiększona sprzedaż węgla, częściowo skompensowana niższą ceną sprzedaży oraz wzrostem kosztów działalności operacyjnej. LW Bogdanka osiągnęła w 2021 r. przychody ze sprzedaży na poziomie 2 363 mln zł. Również LWB wpisuje się w transformację polskiego sektora energetycznego. W 2021 r. LW Bogdanka realizowała nową strategię opublikowaną przed końcem 2020 r. odpowiadającą na wyzwania stawiane przez Politykę Energetyczną Polski do 2040 r. Spółka pozostaje liderem efektywności w branży górniczej i koncentruje się przede wszystkim na utrzymaniu zdolności produkcyjnych, wysokich wskaźników rentowności, poszanowaniu środowiska i utrzymaniu pozycji filaru gospodarczego i społecznego regionu lubelskiego.Społecznie odpowiedzialny partnerZ dużą odpowiedzialnością podchodzimy do kwestii naszego wpływu na środowisko naturalne, działając zgodnie z Celami Zrównoważonego Rozwoju Agendy 2030. W 2021 r. Grupa ENEA opublikowała pierwszy raport ESG, w którym kompleksowo zostały przedstawione  działania w sferze ochrony środowiska, zaangażowania społecznego oraz odpowiedzialnego zarządzania podejmowane w 2020 r. W raporcie sporządzonym zgodnie z międzynarodowymi standardami raportowania GRI Standards, prezentujemy nie tylko osiągnięte wyniki, ale także zobowiązania Grupy na przyszłość, m.in. w zakresie transformacji w kierunku koncernu zeroemisyjnego, co potwierdziliśmy w aktualizacji Strategii Rozwoju. W 2021 r. Grupa zrealizowała kilkadziesiąt projektów z obszaru CSR oraz rozpoczęła też ważny i duży projekt dotyczący Morza Bałyckiego.„Bałtyk dla pokoleń” to incjatywa powołana wspólnie z UN Global Compact Network Poland mająca na celu ochronę wód Morza Bałtyckiego, głównie oczyszczenie jego dna z zalegających setek tysięcy ton amunicji klasycznej, broni chemicznej oraz wraków statków wypełnionych paliwem. To pozostałości po II wojnie światowej, które stanowią ogromne niebezpieczeństwo nie tylko dla flory i fauny akwenu czy mieszkańców krajów basenu Morza Bałtyckiego. ENEA przygotowała kampanię edukacyjną #BałtykDlaPokoleń, by informować o zagrożeniu i angażować społeczność międzynarodową do podjęcia działań.W imieniu Zarządu ENEA S.A. dziękuję członkom Rady Nadzorczej, zarządom spółek oraz wszystkim Pracownikom Grupy ENEA za profesjonalne i skuteczne działania, dzięki którym wspólnie możemy budować i wzmacniać wartość naszej Grupy, czyniąc ją atrakcyjną dla inwestorów oraz akcjonariuszy. Serdecznie zapraszam do zapoznania się z podsumowaniem działalności Grupy ENEA za 2021 r.
Z poważaniem
Paweł Szczeszek Prezes Zarządu ENEA S.A.
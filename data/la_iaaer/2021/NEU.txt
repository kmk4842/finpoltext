Szanowni Akcjonariusze,
wojna brutalnie wdarła się w naszą codzienność. Choć toczy się za naszą granicą, doświadczamy  jej  wszyscy.  Śledząc  heroizm  Ukrainy,  uruchomiliśmy  zasoby solidarności i głęboko zaangażowaliśmy się w pomoc. Uczestniczymy w organizacji pomocy humanitarnej kierowanej na terytorium Ukrainy i udzielanej w Polsce. NEUCA od pierwszego dnia rosyjskiej agresji jest w akcji. Jako największy w Polsce dystrybutor środków medycznych i leków bierzemy udział w działaniach Rządowej Agencji Rezerw Strategicznych,  współorganizujemy  konwoje,  przekazujemy  darowizny, współpracujemy  z  dużymi  organizacjami humanitarnymi. Włączyliśmy  się  w  pomoc uchodźcom  wojennym  także  na  terenie  kraju.  Sprowadziliśmy  do  Polski  rodziny naszych  ukraińskich  pracowników  i  objęliśmy  je  programem  długofalowej  opieki. Jesteśmy  w  tej  chwili  skoncentrowani  na  tych  działaniach, co w  oczywisty  sposób skłania  nas  do  ograniczenia  działań  komunikacyjnych  dotyczących  naszych zeszłorocznych wyników.  Równolegle do działań humanitarnych zapewniamy stałe zaopatrzenie w asortyment medyczny i leki podmiotów prowadzących działalność leczniczą i aptek na terytorium Polski. Jesteśmy logistycznie silni i najsprawniejsi na rynku. Nasi pracownicy okazują wielkie  zaangażowanie  i  bezinteresowną  gotowość  do  zwiększonego  wysiłku. Zaangażowanie  naszych  pracowników  utrzymało  się  na  najwyższym  poziomie, podczas gdy zaangażowanie pracowników na polskim rynku pracy w ubiegłym roku wyraźnie spadło. Potwierdzają to wyniki badania Great Place to Work®, które ma ponad trzydziestoletnią historię i jest największym globalnym badaniem jakości miejsc pracy na świecie. Grupa NEUCA uzyskała w ubiegłym roku tytuł Najlepszego Miejsca Pracy w Polsce,  zajmując  6.  miejsce  w  kategorii  firm  zatrudniających  powyżej  500  osób. Oznacza to, że firma należy do czołówki polskich pracodawców i buduje doskonałe relacje z pracownikami.  Pomimo wciąż trudnej sytuacji epidemicznej w Polsce obserwujemy stabilizację rynku dystrybucji  leków,  na  którym  operuje  NEUCA.  Detaliczny  rynek  apteczny  i  rynek hurtowy zwiększyły swoją wartość o ponad 6% rok do roku, wartość rynku hurtowego 
osiągnęła 34 mld PLN*. Po niższej dynamice w roku 2020 widzimy powrót do dynamiki rynku sprzed okresu pandemii.   Strategiczny dla Grupy NEUCA segment aptek niezależnych radzi sobie coraz lepiej. Wyhamowuje  tempo  spadku segmentu aptek  niezależnych,  które w  ubiegłym  roku osiągnęło  najniższy,  nigdy  wcześniej  nienotowany  poziom  (-0,63  pkt.  proc.  r/r). Świadczy  to  o  rosnącej  równowadze  pomiędzy  segmentami  aptek  niezależnych  i sieciowych na rynku dystrybucji leków.   Nasza  oparta  na  satysfakcji  klienta  strategia  rynkowa  po  raz  kolejny  okazała  się skuteczna. W 2021 roku, po latach pracy,  osiągnęliśmy  lepsze  wyniki nie tylko od dużych  i  średnich  konkurentów,  ale  także  od  małych  hurtowni.  Już  od  początku ubiegłego  roku  osiągamy  najwyższe  oceny  według  Barometru  Satysfakcji Farmaceutów**.  Stale  rośnie  poziom  zaufania,  który  mierzy  wskaźnik  NPS. Doskonalimy  się  i  wciąż  utrzymujemy,  a  nawet  zwiększamy  przewagę  nad konkurencją. W 2021 roku rosła liczba klientów, dla których NEUCA jest pierwszym dostawcą, i spadała liczba klientów niewspółpracujących. Nasi klienci stanowią ponad 82% rynku niezależnego. Na koniec 2021 roku, w programach partnerskich Partner, Partner+ uczestniczyły 1543 apteki, a w programie IPRA 1899 aptek, w sumie oznacza to  21%  wzrost  rok  do  roku.  Udziały  NEUCA  w  strategicznym  segmencie  aptek niezależnych osiągnęły w IV kwartale ponad 38%***. Grupa utrzymuje silną pozycję największego gracza na rynku hurtu aptecznego na poziomie blisko 32% udziałów*.    Wyodrębnione  segmenty obszaru pacjenckiego wypracowały w  2021 roku  303 mln PLN przychodów (+64,5% rok do roku) oraz 35,5 mln PLN zysku operacyjnego przy dynamice  sprzedaży  przekraczającej  80%.  W  IV  kwartale  udział  wybranych segmentów  biznesów  pacjenckich  w  zysku  operacyjnym  Grupy  bez  zdarzeń jednorazowych przekroczył 25%.   W 2021 roku NEUCA wzmocniła pozycję na rynku badań klinicznych (inwestycje w MTZ Clinical, Exom Group). Obecnie oferta Pratii wchodzącej w skład Grupy NEUCA obejmuje  ponad  90  dedykowanych  i  szpitalnych  ośrodków  badawczych  w  sześciu 
krajach, co czyni ją największą niezależną siecią ośrodków badawczych w Europie, realizującą  ponad  500  badań  klinicznych  rocznie.  W  ostatnim  kwartale  2021  roku skupiliśmy  się na integracji  technologicznej w  obszarze  CRO (integracja  systemów  i narzędzi związanych z digitalizacją procesów badań klinicznych) spółek Clinscience i  Exom  Group.  Autorska  technologia  ma  stanowić  o  przyszłej  przewadze konkurencyjnej obszaru badań klinicznych w NEUCA. Wraz z nabyciem Towarzystwa Ubezpieczeń  Zdrowie  w  Grupie  powstał  nowy  segment,  z  którym  wiążemy  duże nadzieje. W I-IV kwartale 2021 roku spółka TU Zdrowie osiągnęła bardzo dobre wyniki finansowe – ponad 8 mln zł zysku netto i ponad 90 mln PLN składki zarobionej, z jej usług korzysta ponad 170 tys. ubezpieczonych i uprawnionych do świadczeń.  W  2021  roku dołączyliśmy  9  nowych przychodni  (w  tym  6  w  IV  kwartale).  Łącznie dysponowaliśmy  73  przychodniami  na  koniec  2021  r. Grupa  naszych  pacjentów  w ramach podstawowej opieki zdrowotnej wzrosła do 202 tys. osób. Jesteśmy pionierami nowego modelu opieki POZ, każda placówka prowadzi już opiekę koordynowaną dla pacjentów przewlekle chorych (kardiologia, diabetologia i endokrynologia).  W  obszarze  produkcji  NEUCA  zainwestowała  w  Global  Pharma  CM  –  znanego producenta wyrobów medycznych i suplementów diety.   W  2021 roku Grupa  zwiększyła  sprzedaż  o  6,7%  do  9,9  mld  PLN.  W  IV  kwartale NEUCA wypracowała niemal 2,7 mld PLN przychodów (+12,1% rok do roku). W ujęciu całorocznym i w IV kwartale dynamika wzrostu sprzedaży NEUCA była zbliżona do dynamiki rynku. Skumulowany zysk netto bez zdarzeń jednorazowych w 2021 roku był wyższy od bardzo dobrych rezultatów z 2020 roku o ponad 11% i przekroczył 171 mln PLN.   Wysokie wyniki finansowe znajdują odzwierciedlenie w realizacji wybranych przez nas mierników  strategicznych  (np.  ilościowy  udział  klientów,  dla  których  NEUCA  jest pierwszym  dostawcą:  ponad  40%,  wartościowy  udział  klientów  współpracujących: 82,5%). Potwierdza to słuszność naszych założeń i właściwy sposób monitorowania realizacji strategii. To stanowi ogromną wartość, która umacnia nas w strategicznym myśleniu o kolejnych latach i buduje wartość firmy.
Teraz jednak cała nasza uwaga koncentruje się na Ukrainie, która bohatersko walczy także o naszą wolność. Nikt z nas nie ma wątpliwości, że tę walkę trzeba wspierać  i trzeba pomagać. I będziemy w tym uczestniczyć. Widzimy wiele oddolnych inicjatyw i działań pomocowych, które pojawiają się w naszej organizacji. Trafia do nas wiele zapytań  o  wspólne  akcje  i  działania.  To  społeczne  zaangażowanie  jest  wspaniałe  i  osiąga  niespotykaną  skalę.  Jako  społeczeństwo  zdajemy  egzamin.  Będziemy podejmować  kolejne  inicjatywy  i  prowadzić  je  w  uporządkowany,  dobrze zorganizowany, a także długofalowy sposób.  Wierzę, że dzięki naszym wspólnym działaniom pomożemy Ukraińcom przetrwać ten trudny okres, a w przyszłości odbudować ich kraj.
Z poważaniem Piotr Sucharski Prezes Zarządu NEUCA S.A.
Szanowni Państwo,

W imieniu Grupy Kapitałowej TAURON mam przyjemność przekazać Państwu Skonsolidowany Raport Roczny Grupy Kapitałowej TAURON Polska Energia S.A. za 2021 rok. Prezentujemy w nim nasze wyniki finansowe i operacyjne oraz najważniejsze wydarzenia minionego roku.
Grupa Kapitałowa TAURON z sukcesem wykorzystała koniunkturę gospodarczą i w 2021 r. osiągnęła bardzo dobre wyniki finansowe. Skonsolidowane przychody ze sprzedaży wzrosły do poziomu 25 614 mln zł (tj. o 23 proc. proc. więcej w porównaniu z rokiem poprzednim), a zysk EBITDA wyniósł 4 152 mln zł. Wypracowane wyniki finansowe są – z jednej strony – pochodną wzrostu wolumenów produkcji i dystrybucji energii elektrycznej, z drugiej – otrzymanych przychodów z rynku mocy oraz wzrostu dochodowości segmentu OZE. Pozycję TAURONA jako stabilnego i silnego podmiotu na krajowym rynku energii potwierdza ocena ratingowa na poziomie BBB- z perspektywą stabilną wydana przez agencję Fitch.
Dla utrzymania ścieżki wzrostowej Grupy Kapitałowej TAURON intensyfikowane są działania koncentrujące się na zwiększaniu wolumenów produkcji energii pozyskiwanej ze źródeł odnawialnych, takich jak wiatr i słońce. Od początku 2021 r. część wytwarzanej przez nas energii pochodziła z naszej pierwszej farmy fotowoltaicznej w Jaworznie. Zakończyliśmy także prace budowlane na terenie farmy fotowoltaicznej o łącznej mocy 14 MW w Choszcznie. Ponadto rozpoczęliśmy budowę dwóch farm wiatrowych – Piotrków i Majewo, o łącznej mocy 36 MW oraz farmy fotowoltaicznej o mocy 100 MW w Mysłowicach. Dodatkowo zawarliśmy szereg umów ramowych mających na celu zabezpieczenie praw do projektów budowy kolejnych jednostek wytwórczych OZE.
Rozwój odnawialnych źródeł energii jest naszą odpowiedzią na wyzwania związane z postępującymi zmianami klimatycznymi. Zanim osiągniemy założenia transformacji energetycznej, czeka nas okres przejściowy, w którym najkorzystniejszym rozwiązaniem dla Grupy Kapitałowej TAURON będzie budowanie źródeł wytwórczych opartych na gazie oraz jednoczesne rozwijanie przedsięwzięć w zakresie mocy odnawialnych. W przypadku morskich farm wiatrowych będziemy aktywnie uczestniczyć w ich budowie we współpracy z krajowymi grupami energetycznymi.
Z punktu widzenia całego sektora energetycznego jedną z najistotniejszych informacji była zapowiedź realizacji programu wydzielenia aktywów węglowych i kopalń węgla brunatnego poza struktury grup energetycznych i ich skonsolidowanie w ramach podmiotu w 100 proc. należącego do Skarbu Państwa, tzw. Narodowej Agencji Bezpieczeństwa Energetycznego (NABE). Uważam, że rozwiązanie to jest niezbędne i optymalne dla polskich grup energetycznych, w tym także dla Grupy Kapitałowej TAURON. Ułatwi ono pozyskanie kapitału na transformację miksu wytwórczego w kierunku zero- i niskoemisyjnych źródeł energii, uwolni potencjał rozwojowy Grupy i poprawi jej postrzeganie na rynku finansowym. Grupa Kapitałowa TAURON aktywnie uczestniczy w dyskusji dotyczącej tworzenia NABE i przygotowuje się do planowanych zmian. Aby usprawnić realizację tego planu odkupiliśmy od Polskiego Funduszu Rozwoju udziały w spółce Nowe Jaworzno Grupa TAURON i przejęliśmy tym samym pełną kontrolę właścicielską nad blokiem o mocy 910 MW w Jaworznie, który docelowo zostanie wydzielony do NABE.
W ubiegłym roku podpisaliśmy również list intencyjny z Ministerstwem Aktywów Państwowych, na mocy którego planowana jest sprzedaż zakładów górniczych Grupy TAURON na rzecz Skarbu Państwa.
Podjęliśmy także decyzję o pozostawieniu w strukturach Grupy aktywów ciepłowniczych z zamiarem ich konwersji z paliwa węglowego na gazowe w perspektywie 2030 r., co pozwoli nam na umocnienie pozycji lidera dostawcy ciepła sieciowego na terenie Metropolii Górnośląsko-Zagłębiowskiej i uzyskiwanie stabilnych, regulowanych przychodów.
Podobnie jak w latach poprzednich, w 2021 r. pozyskaliśmy środki finansowe, które wykorzystamy na finansowanie zrównoważonego rozwoju. Pozyskane fundusze przeznaczymy na modernizację i rozbudowę sieci dystrybucji energii elektrycznej, finansowanie rozwoju odnawialnych źródeł energii, poprawę efektywności energetycznej i rozbudowę infrastruktury związanej z e-mobilnością.
Rok 2021 był okresem niepewności i perturbacji wynikających z trwającej pandemii koronawirusa, a łagodzenie jej skutków miało znaczący wpływ na wszystkie sfery życia gospodarczego. W tych nadzwyczajnych warunkach polska gospodarka radziła sobie bardzo dobrze i zanotowała największy wzrost PKB od ponad dekady, który wyniósł 5,7 proc. Kondycja  polskiej ekonomii w kolejnych latach, a w szczególności w 2022 r. będzie pod silnym wpływem dwóch bodźców. Z jednej strony aktywnie podejmowane są działania mające na celu minimalizację wpływu pandemii, z drugiej – szerzący się konflikt ukraińsko-rosyjski będzie oddziaływać w znacznej mierze na światowe przepływy handlowe i klimat inwestycyjny. 
Zmieniające się otoczenie regulacyjne i geopolityczne, rosnące ceny uprawnień do emisji CO2 oraz przyspieszające zmiany klimatyczne skłaniają nas do systematycznej weryfikacji założeń i dostosowywania się do rosnących oczekiwań interesariuszy oraz podejmowania dalszych działań mających na celu minimalizację wpływu naszej działalności na planetę. Dlatego pracujemy nad aktualizacją założeń strategicznych, jednocześnie kontynuując realizację rozpoczętego w 2019 r. Zielonego Zwrotu TAURONA.
Liczymy, że w 2022 r. roku uda nam się poszerzyć możliwości pozyskiwania dalszego finansowania i zintensyfikować rozwój w kierunku zwiększenia udziału aktywów zero- i niskoemisyjnych w portfelu wytwórczym Grupy.
Wierzę, że wysokie kompetencje i bogate doświadczenie pracowników Grupy Kapitałowej TAURON zostaną efektywnie wykorzystane do wzmacniania kluczowych segmentów działalności, a nasze inicjatywy w obszarze dialogu społecznego będą się nadal przyczyniały do budowania partnerskich, długofalowych relacji z wszystkimi grupami interesariuszy.
W imieniu Zarządu TAURON Polska Energia S.A. dziękuję wszystkim za zaangażowanie w budowę wartości Grupy Kapitałowej TAURON.

Z wyrazami szacunku,
Artur Michałowski
p. o. Prezesa Zarządu TAURON Polska Energia S.A.
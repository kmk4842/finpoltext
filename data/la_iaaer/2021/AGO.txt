Drodzy akcjonariusze!
2021 był kolejnym rokiem bezprecedensowych wyzwań. Dzięki elastyczności i zaangażowaniu naszego zespołu systematycznie odbudowywaliśmy wyniki finansowe Grupy Agora, które w czwartym kwartale były zbliżone do tych sprzed wybuchu pandemii. Pomimo radykalnego ograniczenia inwestycji rozwijaliśmy kluczowe dla nas projekty cyfrowe. Wraz ze znoszeniem restrykcji związanych z pandemią znacząco rosły nasze przychody z największych źródeł wpływów – z działalności kinowej sieci Helios i reklamy zewnętrznej, czyli spółki AMS. Oba te biznesy umacniają swoją pozycję rynkową i choć pandemia była dla nich czasem ciężkiej próby, to szybko zaczęły odrabiać straty. Wymierne efekty przynosi też obrany przez nas przed laty kurs na cyfryzację – już połowa naszych przychodów reklamowych pochodzi z usług cyfrowych, a w przypadku wpływów ze sprzedaży treści w cyfrze udział ten sięga powyżej jednej trzeciej. To dowodzi, że potrafimy nie tylko elastycznie dopasować się do warunków rynkowych, ale też korzystać z trendów i podążać za nimi. U podstaw naszych działań znajdują się wartości społecznej odpowiedzialności biznesu, a w szczególności walka z dezinformacją, ekologia oraz wrażliwość na kwestie społeczne. W 2021 r. odpowiedzieliśmy na nie, m.in. tworząc kolejne lokalne serwisy, rozwijając szereg „zielonych” projektów – od redakcyjnych po rozwiązania dla reklamodawców, a także zrealizowaliśmy wiele akcji poruszających kwestię równości i różnorodności, praw człowieka i praw mniejszości. Możecie o nich Państwo przeczytać w raporcie niefinansowym Grupy Agora. Ze wszystkich tych działań, których nie sposób tu wymienić, jestem bardzo dumny.2021 był jednocześnie rokiem niełatwych sprawdzianów zarówno dla Grupy Agora, jak i większości rynku medialnego. Nasze otoczenie rynkowe nadal pozostawało pod presją kryzysu wywołanego pandemią. Zmagaliśmy się też z dużą niepewnością związaną ze zmianami legislacyjnymi, które zamiast wspomagać przedsiębiorców w wychodzeniu z kryzysu dodatkowo potęgowały spowolnienie gospodarcze. Jako branża z niepokojem obserwowaliśmy ataki rządzących na niezależne media w Polsce, a także wywieranie na nie presji poprzez przejęcia czy próby ograniczania ich źródeł wpływów. Te ostatnie działania zjednoczyły branżę w wyjątkowej akcji  „Media bez wyboru” - i choć ta zdecydowana reakcja wydawców i nadawców sprawiła, że wycofano się z projektowanej regulacji, to nie wyeliminowała ona innych, dotkliwych utrudnień dla działalności podmiotów na rynku medialnym. Dla Agory był to kolejny rok walki z bezpodstawną decyzją zabraniającą nam przejęcia większości udziałów w spółce Eurozet, co istotnie zmieniłoby skalę i strukturę naszej firmy, a także jej pozycję rynkową. Niestety, w minionym roku jako organizacja musieliśmy też stawić czoła wewnętrznym problemom i zawiesić prace nad planowaną konsolidacją segmentu Prasa i pionu Gazeta.pl. Projekt, zmierzający do zapewnienia serwisowi Wyborcza.pl wzrostu wpływów niezbędnych dla dalszego rozwoju niezależnego dziennikarstwa, został wstrzymany przez wewnątrzorganizacyjne konflikty. Wierzę, że udało nam się znaleźć rozwiązanie tego sporu, a także wypracować plan działań zgodny z oczekiwaniami akcjonariusza stojącego na straży niezależności „Gazety Wyborczej”. To bowiem chwila, by działać wspólnie nie tylko z myślą o sukcesie ekonomicznym, ale przede wszystkim aby skutecznie realizować misję Agory, jaką jest zapewnienie Polakom dostępu do sprawdzonych wiadomości - tak ważnych w czasach dezinformacji i manipulacji newsami oraz ataków na niezależne redakcje. Kwestia ta nabiera szczególnego znaczenia w obliczu wojny, która toczy się tuż za naszą wschodnią granicą.W cieniu tych wydarzeń, w zmienionym w 2021 r. składzie Zarządu Agory chcemy realizować kolejny etap odbudowy wyników całej Grupy. Naszym celem jest przygotowanie Agory do działania w postpandemicznej rzeczywistości i stworzenie nowej strategii dla organizacji na lata 2023-2027. To duże wyzwanie w obliczu niepewności wywołanej nie tylko kryzysem gospodarczym i galopującą inflacją, ale także trudnymi do przewidzenia skutkami napaści Rosji na Ukrainę. Jednak jestem przekonany, że 2022 r. może przynieść dla Grupy Agora nowe otwarcie, jeśli będziemy działać wspólnie i solidarnie, kierując się wartościami leżącymi u podstaw naszej firmy.W imieniu całego naszego zespołu dziękuję Państwu za życzliwość i wsparcie.
Bartosz Hojka Prezes Zarządu Agory S.A.
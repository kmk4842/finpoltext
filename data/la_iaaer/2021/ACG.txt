Szanowni Państwo, Drodzy Akcjonariusze,
minione 12 miesięcy to czas efektywnej, choć niełatwej pracy nad ciągłym rozwojem Spółki. Nie da się ukryć,  że  w  2021  roku  wiele  przedsiębiorstw,  w  tym  AC  SA,  stanęło  wobec  wyzwań  związanych  z ogólnoświatową  sytuacją  gospodarczo  -społeczną.  Podsumowujemy  jednak  ten  czas  z  satysfakcją, ponieważ – podobnie jak w poprzednich latach – utrzymaliśmy naszą mocną pozycję wśród producentów instalacji  autogaz.  W  ubiegłym  roku  osiągnęliśmy  sprzedaż  na  poziomie  206,3  mln  zł  przy  wysokiej rentowności,  mimo  niestabilnych  warunków  na  poszczególnych  rynkach  i  rosnących  kosztach działalności. EBITDA wyniosła 41,5 mln zł, a zysk netto 24,1 mln zł.  Rok  2021  upłynął  pod  znakiem przedłużających się  zawirowań  spowodowanych  pandemią  Covid-19. Niestabilna  sytuacja  gospodarcza  i  utrudniony  dostęp  do  poszczególnych  rynków,  spowodowany kolejnymi decyzjami o lockdownie, nie ułatwiały realizacji działań biznesowych. Powyższe czynniki miały istotny wpływ na światowy rynek materiałów, niezbędnych do produkcji naszych wyrobów. Wyzwaniem okazały się nie tylko rosnące ceny poszczególnych komponentów, ale także wydłużające się terminy oraz opóźnienia w dostawach. Z tego powodu chciałbym bardzo mocno podkreślić i podziękować pracownikom Spółki za ogromne zaangażowanie w zapewnienie bieżących dostaw komponentów, a także niezbędne modyfikacje naszych wyrobów, dzięki czemu udało nam się zachować ciągłość działalności, bez istotnych zakłóceń.  Podobnie, jak w latach poprzednich, kontynuowaliśmy politykę dzielenia się przez Spółkę wypracowanym zyskiem  z  Akcjonariuszami.  W 2021  r.  wypłaciliśmy dywidendę  2,20  zł na akcję  (22,2  mln  zł). Stopa dywidendy wyniosła 6 proc. Warto podkreślić, że AC S.A. wypłaca dywidendę nieprzerwanie od debiutu giełdowego  w  2011  r.  Łącznie  jest  to  kwota  265,6  mln  zł.  Mając  na  uwadze  wyzwania,  z  którymi mierzyliśmy się w 2021 roku a także bieżącą sytuację związaną z wojną na Ukrainie, w tym roku zarząd zarekomendował wypłatę dywidendy w wysokości 2  zł na 1 akcję, co stanowi 83,6% wypracowanego zysku za rok 2021.   Poszukując  nowych  możliwości  rozwoju,  pod  koniec  2020  roku  rozpoczęliśmy  działalność  w  branży fotowoltaiki. Obecnie, w tym segmencie działalności Spółki, koncentrujemy się na uruchomieniu produkcji wybranych elementów elektronicznych do instalacji fotowoltaicznych. Przykładając najwyższą wagę do bezpieczeństwa i niezawodności naszych wyrobów, rok 2022 poświęcimy na staranną walidację naszych wyrobów. 
Niezmiennie najważniejszym trzonem naszej działalności jest produkcja kompletnych, zaawansowanych technologicznie  systemów  konwersji  aut  benzynowych  i  diesla  na  gaz  LPG  i  CNG  do  samochodów osobowych,  średnich  i  dużych  ciężarowych.  Wykorzystujemy  w  nich  własne  elementy  i  podzespoły. Nasze produkty sprzedajemy na bardzo ważnym dla nas rynku krajowym oraz na ponad 50 rynkach na całym świecie.  Jesteśmy świadomi, że rok 2022 będzie czasem niemałych wyzwań, z którymi mierzyć się będzie nie tylko nasza Spółka, ale także inne firmy. Podobnie, jak ostatnie dwa lata, będzie to czas wymagający odpowiedzialnych  i  rozważnych  decyzji.  Jestem  przekonany,  że  wspólnie,  jako  Akcjonariusze,  Rada Nadzorcza,  Zarząd  i  Pracownicy  sprostamy  bieżącym  wymaganiom.  To  przekonanie  wynika  z doświadczenia  wielu  lat  wzajemnego  zaufania,  zaangażowania  i dobrej  współpracy,  której  celem  jest rozwój i sukces AC S.A. I za to zaufanie i zaangażowanie bardzo Państwu dziękuję.
Drodzy Akcjonariusze,
Wystarczy  spojrzeć  na  wschód,  aby  zobaczyć  do  czego  prowadzi  podporządkowanie  sobie  mediów  przez władzę.  Świadomi  ważnej  roli  społecznej,  w  2021  roku  skupialiśmy  się  szczególnie  na  ludziach,  którzy  nie chcieli  abyśmy  o  nich pisali.  Upór  i odwaga redakcji  Wirtualnej  Polski  (i  kilku  innych)  przypominała  marsz rzymskiej formacji Testudo. Mimo nieprzyjaznego otoczenia dla pracy niezależnych mediów, ujawniliśmy opinii  publicznej  wiele  skrywanych,  nagannych  zachowań  i  dzięki  temu  w  drugiej  połowie  roku dominowaliśmy w rankingu najchętniej cytowanych mediów w Polsce. Za  zespołem  dziennikarskim  WP  stoi  niezależność  ekonomiczna  całej  grupy  kapitałowej,  której  EBITDA  w ubiegłym roku urosła aż o 38%. Nasza działalność reklamowa, realizowana w spółce WP Media od czterech lat rośnie ponadrynkowo, a rok 2021 był kolejnym z wysokim, tym razem 30% wzrostem.  To  nie  oznacza,  że  biznes  reklamowy  się  nie  transformuje.  Po  raz  pierwszy  w  historii  WP,  domy  mediowe przestały być pierwszym (choć będą dla nas zawsze ważnym) kanałem sprzedaży. Zmiany w strukturze rynku powodują, że „holdingowymi” - długoterminowymi i istotnymi projektami w mediach są rozwój działalności brokerskiej WPartner i samoobsługowego panelu do zamawiania reklam WP ADS. Dobrze rozwija się projekt 1Login,  który zwiększa  konwersje  na  sprzedaż  u  naszych  klientów,  sklepów  e-commerce,  o  nawet  57%.  W kolejnych  latach  będziemy  jeszcze  chętniej  udostępniali  naszą  technologię,  w  szczególności  systemy reklamowe, lokalnym konkurentom. Tylko wspólnie jesteśmy w stanie budować przeciwwagę dla globalnych platform. W działalności agenta  usług  turystycznych realizowanego  pod  marką Wakacje.pl wspieramy  organizatorów wyjazdów w ich skutecznej walce z naporem Google’a. Poziom uzależnienia od płatnego i bezpłatnego ruchu płynącego  od  gracza  z  Mountain  View  u  niektórych  touroperatorów  przekracza  50%.  Początek  2022  roku pozwalał  optymistycznie  patrzeć  na  perspektywy  rozwoju,  dla  tej drugiej,  największej  spółki  naszej  grupy kapitałowej.  Obecnie  trudno  jednoznacznie  ocenić  sytuację,  która  jest  uzależniona  od  dalszego  przebiegu wojny w Ukrainie. Grupę trzech największych podmiotów grupy kapitałowej zamyka Superauto.pl. Lider wzrostów w 2021 roku. Przed chorzowskim zespołem największym wyzwaniem jest kontynuacja transformacji cyfrowej biznesu przy jednoczesnym  zwiększaniem  zaangażowania  kapitału  obrotowego,  koniecznego  do  zabezpieczenia  podaży samochodów. W mniejszych spółkach, które stanowiły razem mniej niż 10% EBITDA grupy kapitałowej w 2021 roku, przed 24 lutego, mieliśmy dobry start w 2022 w Nocowanie.pl, przed którym transformacja modelu biznesowego z ogłoszeniowego  w  transakcyjny.  Nie  mniejsze  wyzwania  ma  Domodi.pl  i  Homebook.pl,  które  z  modeli agregacyjnych  ewoluują  odpowiednio  do  reklamowego  (integrując  się  z  WP  Media)  i  transakcyjnego, rozwijając głębszy marketplace. Extradom.pl mierzy się ze zmianami deregulacyjnymi w prawie budowlanym oraz  rosnącymi  kosztami  budowy  domu,  a  Totalmoney.pl  ze  skokowym  wzrostem  stóp  procentowych.  Do tego wszystkiego dołączyła w ostatnich tygodniach niepewność niesiona przez wojnę na Ukrainie. Zawsze,  gdy  widzimy  niepokojące  zjawiska,  na  które  nie  mamy  wpływu,  gdy  wlatujemy  w  gęstą,  rynkową mgłę, to skupiamy się na pracy u podstaw. Przyśpieszamy lub zwiększamy długoterminowe inwestycje w nasz zespół, w nasze produkty i w nasze usługi. To również dobra okazja do zadbania o lepszą przyszłość naszej planety, czego dowodem są nasze kolejne inwestycje w farmy fotowoltaiczne i przygotowanie strategii ESG na  najbliższe  lata.  Tylko  takie  podejście  daje  gwarancję  zbudowania  silniejszej,  bardziej  odpowiedzialnej społecznie organizacji i przygotowania się na nowe, rynkowe rozdanie, które wkrótce po tym nadchodzi.
Z poważaniem Jacek Świderski Prezes Zarządu Wirtualna Polska Holding SA
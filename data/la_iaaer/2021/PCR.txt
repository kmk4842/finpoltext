Drodzy Inwestorzy, Szanowni Państwo!
Przekazujemy Państwu podsumowanie roku 2021. Miniony rok był szczególnym, rekordowym okresem w historii Grupy PCC Rokita. Wypracowaliśmy najwyższe rezultaty od początku naszej działalności. Wszystkie segmenty produkcyjne zanotowały wzrosty wyników, przy czym wyjątkowo korzystna sytuacja miała miejsce na od lat istotnym dla naszej działalności rynku poliuretanów. Skonsolidowany zysk EBITDA odnotowaliśmy na rekordowym poziomie blisko 671 mln zł, wyższym o prawie 102% niż w roku 2020. Zysk netto Grupy osiągnął również historycznie najwyższą wartość na poziomie 417 mln zł, wyższą o ponad 255%. Wyższe były także wyniki samego czwartego kwartału minionego roku wobec czwartego kwartału roku 2020. Zysk EBITDA Grupy wzrósł o ponad 86%, a skonsolidowany zysk netto był wyższy o ponad 212%. Najistotniejszy wpływ na osiągnięcie tak rekordowych rezultatów miała działalność segmentu Poliuretany. Skala zdarzeń i czynników wpływających na rezultaty tej części biznesu była nadzwyczajna. Rok 2021 był najlepszym w historii tego segmentu zwłaszcza w obszarze pianek elastycznych. Zysk EBITDA segmentu był wyższy o 203% od zysku roku 2020. Ceny produktów utrzymywały się na wysokim poziomie, będącym między innymi skutkiem ograniczonej dostępności polioli i wysokiego zapotrzebowania na nie na rynku. Co za tym idzie, odnotowaliśmy również rekordowy poziom rentowności tej grupy produktów. W najbliższym czasie sytuacja na rynku poliuretanów może być niejednoznaczna. Grupa w pierwszej połowie marca odnotowała wzrost zamówień w porównaniu do poprzednich dwóch miesięcy. Ponadto w drugim kwartale tego roku planowane są dłuższe przestoje remontowe u niektórych producentów w Europie. Bardzo trudno jest obecnie ocenić, w jaki sposób ta sytuacja przełoży się na rentowność sprzedaży. W normalnych okolicznościach byłby to czynnik pozwalający na zwiększenie marżowości, natomiast sytuacja związana z wojną w Ukrainie nie pozwala aktualnie na bardziej precyzyjne szacowanie zachowań rynku. Jednocześnie w perspektywie całego bieżącego roku, warto mieć na uwadze, że pojawienie się nowego producenta w Europie Środkowo-Wschodniej, węgierskiej firmy petrochemicznej MOL, może mieć wpływ na sytuację rynkową.Wzrosty odnotował także segment Chloropochodne. W 2021 roku wynik EBITDA tego segmentu był wyższy o ponad 59% w stosunku do roku 2020. Wpływ na lepsze wyniki w omawianym okresie miała przede wszystkim wyższa produkcja, związana z dużym popytem na surowce chemiczne, oraz intensyfikacja sprzedaży produktów chloropochodnych. Na przestrzeni całego roku średnie ceny sprzedaży były nieznacznie wyższe niż w poprzednim roku, przy czym ceny w ostatnim kwartale były już wyraźnie wyższe niż w poprzednich okresach. Przede wszystkim istotnie wzrosły ceny sody kaustycznej. Średnia cena tego produktu w ostatnim kwartale podwoiła się wobec ceny z czwartego kwartału roku 2020. Obecnie ma miejsce dalszy wzrost cen chloroalkaliów. Ta tendencja może być kontynuowana również w najbliższym czasie. Aktualnie odnotowywane jest zachwianie w obustronnym przepływie towarów na linii wschód-zachód i trudno oszacować, jak ta sytuacja będzie rozwijała się oraz jak wpłynie na wyniki segmentu. Jednocześnie trzeba zauważyć, że znaczącym kosztem dla segmentu Chloropochodne jest energia elektryczna, której ceny obecnie dynamicznie zmieniają się. Ceny energii elektrycznej są uzależnione między innymi od cen uprawnień do emisji CO2. Rok 2021 był również udanym okresem dla segmentu Inna działalność chemiczna. Zarówno wielkość obrotów, marże jak i uzyskane wyniki finansowe osiągnęły rekordowe poziomy. Zysk EBITDA wzrósł o ponad 240% w stosunku do roku 2020. Wzrosty te to głównie konsekwencja wciąż utrzymującej się korzystnej sytuacji rynkowej w branży fosforopochodnych oraz zwiększenia wolumenu sprzedaży produktów specjalistycznych. W całym minionym roku utrzymywała się korzystna sytuacja w otoczeniu konkurencyjnym w tej branży, czego pierwsze sygnały były obserwowane już w czwartym kwartale 2020 roku. Ponadto wpływ na osiągnięcie tak dobrych wyników segmentu miały także wyższe zdolności produkcyjne nowej instalacji. Obecnie instalacja pracuje wykorzystując już zdecydowaną większość swojego nominalnego potencjału. Początek roku 2022 charakteryzuje się jednak pewnym spadkiem zapotrzebowania ze strony rynku, zauważonym już w czwartym kwartale ubiegłego roku. Jeśli taka sytuacja utrzyma się dłużej, może to prowadzić do stopniowego spadku cen. Jednocześnie zauważalny jest wzrost cen kluczowych surowców, przy czym wzrost ten jest wciąż niższy niż wzrost cen produktów. Podwyżki cen surowców związane są z globalnym niedoborem niektórych materiałów bazowych oraz zaburzonymi łańcuchami logistycznymi jak i znaczącym wzrostem kosztów energii. 
W związku z wojną w Ukrainie mogą pojawić się zakłócenia w zakresie logistyki surowcowej segmentu, przy czym aktualnie nie są one odnotowywane.W obszarze inwestycji w grudniu ubiegłego roku zapadła decyzja o budowie nowego, uniwersalnego zakładu produkcji alkoksylatów oraz innych związków chemicznych w Brzegu Dolnym. Inwestycja będzie realizowana przez spółkę PCC BD, której wspólnikami są PCC Rokita i PCC EXOL, obie posiadające po 50% udziałów. Inwestycja ta ma nie tylko zwiększyć wolumen możliwych do zaoferowania wyrobów, ale też poszerzyć portfolio produktowe Grupy PCC Rokita. Nowa instalacja ma służyć wytwarzaniu wielu różnych produktów, które będą mogły mieć szerokie zastosowanie w licznych branżach, stanowiąc surowiec do dalszych procesów przemysłowych. Jest to strategiczna decyzja dla dalszego rozwoju Grupy PCC Rokita, mająca na celu między innymi umocnienie na europejskim rynku surowców do poliuretanów. Wartość szacunkowa nakładów na tę inwestycję wynosiła ponad 350 mln zł. Obecnie zakończenie inwestycji przewidywane jest na połowę 2026 roku. Wstępnie, średnioroczne nowe potencjalne zdolności produkcyjne przy zakładanym portfolio mają wynieść szacunkowo 50-55 tys. ton. Powstające na nowej instalacji produkty będą charakteryzowały się niższą emisją lotnych związków organicznych, krótszym i nisko odpadowym procesem produkcji a część produktów będzie o niższym śladzie węglowym. Ponadto krótszy proces produkcji wpłynie na obniżenie zużycia energii. W 2021 roku Spółka przeprowadziła również inwestycję budowy kotłowni wodorowo-gazowej, produkującej parę technologiczną na potrzeby własne. Ma ona możliwość zagospodarowania, jako paliwa opałowego, nadmiarowego wodoru produkowanego w segmencie Chloropochodne. Kotłownia może być również opalana mieszaniną wodoru, gazu ziemnego lub samym gazem ziemnym. Inwestycja zawiera rozwiązania poprawiające efektywność energetyczną, poprzez odzysk ciepła ze spalin. Aktualnie inwestycja jest w trakcie rozruchu technologicznego i ma być oddana do użytku w 2022 roku. Obecnie w dalszym ciągu analizowane są potencjalne kierunki rozwoju Spółki, których celem jest zabezpieczenie jej potrzeb energetycznych w kolejnych latach. Spółka rozważa między innymi możliwość przebudowy posiadanych kotłów rusztowych z paliwa węglowego na gazowe oraz inwestycje we własne źródła energii odnawialnej, w postaci budowy farmy fotowoltaicznej, jak również wiatrowej. Spółka kontynuuje również inwestycję w budowę Centrum Innowacji i Skalowania Procesów, która umożliwi zwiększenie obecnej powierzchni laboratoryjnej niemal trzykrotnie. Ze względu na dynamiczną sytuację w Ukrainie, Grupie PCC Rokita, podobnie jak wszystkim obserwatorom, bardzo trudno jest przewidzieć, w jaki sposób zaistniały kryzys może mieć przełożenie na jej działalność w przyszłości, w tym na inwestycje. Należy też dodać, że coraz większym wyzwaniem dla przemysłu chemicznego w Europie, a co za tym idzie też dla Grupy, są zaostrzające się normy środowiskowo-klimatyczne. PCC Rokita od dłuższego czasu rozwija produkty z linii GREENLINETM. Na ten moment stanowią one już ok. 20% liczby wszystkich produktów oferowanych przez Grupę PCC. Tworząc produkty z tej linii, brany jest pod uwagę nie tylko wpływ ich produkcji na środowisko naturalne, ale również uwzględniane są aspekty ich cyklu życia. 
PCC Rokita produkuje m.in. chlor i ług sodowy GREENLINETM w oparciu o przyjazną dla środowiska technologię membranową, która pozwoliła na uniknięcie emisji CO2 na poziomie ponad 140 tys. ton rocznie. Ponadto dzięki OZE zużywana w tym procesie energia jest „zielona”.PCC Rokita realizując cele polityki klimatycznej Unii Europejskiej przyjęła założenia do strategii dekarbonizacji na lata 2022-2050. Skupiają się one na obniżeniu emisyjności zużywanej energii elektrycznej w taki sposób, żeby prowadzić zrównoważoną środowiskowo działalność gospodarczą. 
Spółka już od wielu lat intensywnie inwestuje w poprawę efektywności energetycznej. PCC Rokita dąży do minimalizacji swojego oddziaływania na klimat poprzez znaczącą redukcję emisji ekwiwalentu dwutlenku węgla pochodzącego ze zużywanej energii elektrycznej. Zostanie to osiągnięte dzięki obniżaniu energochłonności procesów technologicznych, a także zmianie struktury zużywanej energii elektrycznej i stopniowemu odchodzeniu od paliw kopalnych na rzecz energii odnawialnej zarówno w zakresie energii produkowanej samodzielnie, jak i nabywanej ze źródeł zewnętrznych.Aktualnie trwająca wojna w Ukrainie stwarza nowe, szybko i nieprzewidywalnie zmieniające się okoliczności dla całej gospodarki. Grupa w 2021 roku zrealizowała do Rosji, Białorusi i Ukrainy sprzedaż wynoszącą poniżej 2% całkowitych przychodów ze sprzedaży. Podobny poziom sprzedaży Grupa odnotowała za okres 2 pierwszych miesięcy 2022 roku. 
Obecnie sprzedaż do Rosji i na Białoruś została wstrzymana. Z kolei bezpośrednie zakupy surowców z Rosji, zużywanych na potrzeby Grupy, stanowiły w minionym roku około 6% kosztów. W bieżącym roku planowaliśmy zmniejszenie poziomu tych zakupów. Łańcuchy dostaw w przemyśle petrochemicznym mogą być zakłócone w wyniku bezpośrednich i pośredników skutków wojny w Ukrainie, w tym może to dotyczyć tlenku etylenu oraz propylenu. Sytuacja ta już obecnie ma przełożenie na wzrosty cen surowców w Europie i na świecie a dalsze potencjalne scenariusze jej rozwoju istotnie się od siebie różnią. Lata 2020-2021 pokazały, że Grupa poradziła sobie w zmiennym i niepewnym środowisku. Z uwagą analizujemy bieżącą sytuację i dokładamy wszelkich starań tak, aby spełnić oczekiwania naszych Interesariuszy. Dziękujemy naszym Inwestorom, Klientom, Pracownikom oraz pozostałym Interesariuszom. Zachęcamy do zapoznania się w pełni z raportem rocznym.
Rafał Zdon Wiesław Klimkowski    Wiceprezes Zarządu Prezes Zarządu
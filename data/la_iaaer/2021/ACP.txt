Szanowni Państwo,kiedy rok temu pisałem do Państwa List otwierający Sprawozdanie Zarządu z działalności Asseco Poland i Grupy Kapitałowej Asseco, miałem ogromną nadzieję na to, że 2021 rok będzie już tylko szczęśliwym zamknięciem okresu pandemii oraz szybkim powrotem do harmonijnego działania dla społeczeństw i gospodarek. Rzeczywistość okazała się bardziej złożona – COVID wcale nie zniknął, strategie rozwoju firm w wielu przypadkach musiały ulec istotnym zmianom, właściwie cały ubiegły rok znakomita część organizacji funkcjonowała w trybie zdalnym lub hybrydowym. Pandemia zebrała też swoje tragiczne żniwo i zabrała zbyt wielu wspaniałych ludzi. Ten stan w oczywisty sposób wpłynął też na Polskę i inne kraje dotknięte pandemią. W tych okolicznościach jestem niezwykle dumny z całego Zespołu Asseco, który wykazał się ogromnym zaangażowaniem, elastycznością, umiejętnością reagowania na potrzeby Klientów oraz dostosowaniem się do błyskawicznie zmieniających się wymagań rynku. To przełożyło się na to, że nie tylko działaliśmy sprawnie, jak wcześniej, ale również mogliśmy rozwijać naszą Grupę oraz poprawiać nasze wyniki finansowe. Kolejny rok z rzędu osiągnęliśmy rekordowy poziom przychodów, 14,5 mld PLN, a udział w nich naszych zagranicznych spółek sięgnął 89%. Równocześnie zysk operacyjny Grupy zwiększył się do poziomu 1,5 mld PLN. Sprzedaż własnych produktów oraz usług informatycznych wzrosła, w porównaniu z poprzednim rokiem, o 17% i wyniosła 11,3 mld PLN. Koncentrowaliśmy się na jak najlepszym wsparciu Klientów w obliczu pandemii. Wykorzystaliśmy też szanse związane z przyspieszeniem procesów cyfryzacji w firmach i instytucjach. Dlatego odnotowaliśmy wzrost przychodów we wszystkich sektorach naszej działalności.W sektorze przedsiębiorstw widoczny był znaczący wzrost sprzedaży systemów ERP przez Grupę Asseco Enterprise Solutions, rozwiązań i usług dla biznesu dostarczanych przez izraelskie spółki Matrix IT i Magic Software oraz kontynuacja współpracy z Grupą Polsat Plus. Wszystko to pozwoliło osiągnąć o 24% większe przychody w porównaniu do 2020 roku. Cieszą nas też dobre wyniki w sektorze bankowości i finansów – wzrost przychodów o 15% r/r w głównej mierze zawdzięczamy dynamicznie rozwijającym się spółkom Sapiens International, Matrix IT i Magic Software, a także umacniającej swoją rynkową pozycję w obszarze płatności, bankowości i rozwiązań dedykowanych Grupie Asseco South Eastern Europe. Z kolei Asseco Poland, będące największym kontrybutorem segmentu polskiego, kontynuowało prace z dotychczasowymi Klientami, w ramach których realizowało m.in. długoterminowe umowy serwisowe, odpowiadające za ok. 40% przychodów tego obszaru. Asseco Poland prowadziło działania sprzedażowe, mające na celu pozyskanie kolejnych projektów, zarówno w Polsce, jak i na rynkach zagranicznych. Dwucyfrowy wzrost odnotowaliśmy także w sektorze instytucji publicznych. Wynik ten zawdzięczamy między innymi projektom realizowanym w Polsce dla ZUS, ARiMR, Ministerstw Finansów i Sprawiedliwości oraz w obszarach opieki zdrowotnej i Smart City. Nie bez znaczenia dla tych dobrych wyników jest również działalność Matrix IT i Magic Software, które realizują nowe oraz wieloletnie kontrakty w Izraelu.W minionym roku umacnialiśmy naszą pozycję w obszarze cyberbezpieczeństwa i chmury, które po 2020 roku nabrały szczególnego znaczenia. Stąd też decyzja o powołaniu przez Asseco Poland spółki Krajowy Operator Chmury Medycznej (Chmura dla zdrowia). Jej celem jest cyfryzacja służby zdrowia i umożliwienie jednostkom medycznym świadczenia e-Usług z zachowaniem najwyższych standardów bezpieczeństwa. Kolejnym krokiem było powołanie Asseco Cloud, które wspiera Klientów w projektowaniu, wdrażaniu i obsłudze rozwiązań chmurowych.W 2022 roku naszym celem niezmiennie pozostanie utrzymanie wiodącej pozycji Asseco w bankowości, ubezpieczeniach, energetyce, telekomunikacji, opiece zdrowotnej i administracji publicznej. Cały czas stawiamy na dalszy rozwój w obszarze własnych produktów i usług. Poza rozwiązaniami sektorowymi będziemy wzmacniać naszą pozycję w systemach ERP, płatnościach oraz usługach zaufania. Będziemy kontynuować inwestycje w rozwój produktów chmurowych i usług związanych z cyberbezpieczeństwem. Mocno wierzę też w automatykę, robotykę i sztuczną inteligencję, bo jestem przekonany, że w dłuższej perspektywie przyniosą one dużo dobrego m.in. w systemie ochrony zdrowia, administracji, usługach czy sektorze produkcyjnym. Nadal będziemy rozwijać się nie tylko organicznie, lecz również przez akwizycje – interesują nas firmy z własnymi produktami, stabilną sytuacją finansową, działające w podobnych do Asseco sektorach, których właściciele chcieliby pozostać po akwizycji w organizacji oraz rozwijać ją wspólnie z nami. Tylko w 2021 roku zainwestowaliśmy aż w 18 spółek działających na rynkach: izraelskim, europejskim i amerykańskim.Myśląc o perspektywach rozwoju na 2022 rok, nie sposób nie wspomnieć o wojnie w Ukrainie, której długofalowe skutki trudno dziś przewidzieć. Już jej pierwsze dni pokazały, jak ważne jest zadbanie o cyberbezpieczeństwo kraju – utrzymanie ciągłości działania kluczowych systemów oraz infrastruktury krytycznej, skuteczna obrona przed dezinformacją, a także jak istotna jest suwerenność informatyczna państwa, która stanowi dziś ważny element racji stanu. Dlatego państwo powinno wybierać wiarygodne, sprawdzone firmy do realizacji projektów IT, takie które gwarantują najwyższy poziom bezpieczeństwa danych i procesów. Przede wszystkim jednak, sytuacja w Ukrainie to ogromna tragedia w wymiarze humanitarnym, dlatego mocno zaangażowaliśmy się we wsparcie dla uchodźców. Przeznaczyliśmy już na ten cel blisko 2,5 mln PLN między innymi na zakwaterowanie najbardziej potrzebujących osób oraz na rzecz Fundacji Polsat, która pomaga ukraińskim dzieciom. Swoją pomoc dla naszych sąsiadów w tych bardzo ciężkich chwilach zaoferowali też pracownicy Asseco, których działania wspieramy organizacyjnie, formalnie i finansowo. W imieniu swoim oraz całego Zarządu chciałbym serdecznie podziękować naszym Klientom za okazane zaufanie. Wam, drodzy Akcjonariusze, dziękuję za to, że w nas wierzycie i podzielacie naszą wizję rozwoju Asseco. Dziękuję też wszystkim Pracownikom, którzy swoją pełną zaangażowania postawą codziennie budują Asseco – zarówno w wymiarze biznesowym, ale także – a może przede wszystkim – ludzkim. Ostatnie lata pokazały jak ważne są nie tylko twarde kompetencje, ale też te wszystkie cechy, które sprawiają, że jesteście tak wspaniałym Zespołem. Dzięki temu w tych burzliwych czasach osiągamy po raz kolejny świetne wyniki, a ja jestem spokojny o naszą przyszłość.Z poważaniemAdam Góral,Prezes Zarządu Asseco Poland
Szanowni Państwo,
Za nami wszystkimi kolejny trudny rok. W jego trakcie nadal trwała pandemia a sąsiednia Ukraina stała się ofiarą brutalnej  rosyjskiej  napaści.  Te wydarzenia mają wpływ  na  nas  jako  ludzi,  na naszych  partnerów,  akcjonariuszy i oczywiście na rynki finansowe.  W tych warunkach wspaniale zachowuje się zespół LiveChat. Wiele osób bardzo mocno zaangażowało się w pomoc dla  Ukrainy  i  uchodźców.  To,  że  jako  spółka  wsparliśmy  też  finansowo  organizacje  pomagające  uchodźcom, to również ich zasługa.   Równocześnie  wydarzenia  polityczne  praktycznie  nie  miały  wpływu  na  nasz  biznes.  Nasz  największy  rynek to oczywiście USA, tam jest też zlokalizowana najważniejsza infrastruktura z której korzystamy. Poza tym jesteśmy mocno  zdywersyfikowani,  zarówno  jeśli  chodzi  o  geografię  naszego  biznesu,  klientów  i  branże  dla  których świadczymy  usługi.  Tradycyjnie  nie  mamy  żadnego  zadłużenia  i  utrzymujemy  bardzo  mocną  pozycję  pieniężną. To wszystko daje nam ogromne poczucie bezpieczeństwa.  Jak  wspomniałem  wydarzenia  na  świecie  nie  zaszkodziły  naszemu  biznesowi,  ani  naszej  organizacji.  W  istocie LiveChat  nigdy  nie  był  tak  silny.  W  naszym  zespole  mamy  już  około  270  osób  pracujących  z  różnych  miejsc na świecie. Wszystkie nasze produkty notują wzrosty. Pracujemy też już nad kolejnymi. Mamy więcej pomysłów, a żeby móc szybciej rozszerzać nasz ekosystem utworzyliśmy “LiveChat Incubator”.  Oczywiście  rok  był  dla nas też rekordowy jeśli chodzi o  wyniki finansowe.  Skonsolidowane przychody  wzrosły w jego  trakcie  o  24,3%  a  zysk  netto  o  18,8%.  Wypracowanym  zyskiem  tradycyjnie  też  podzielimy  się z akcjonariuszami. Nie dlatego, że nie inwestujemy. Mocno powiększyliśmy zespół i będziemy to robić nadal, bo jest to najlepsza inwestycja jaką  można  zrobić w naszej branży. Inwestujemy też w narzędzia  i infrastrukturę, która umożliwi  nam  zapewnienie  klientom  najlepszych  i  najbezpieczniejszych  rozwiązań.  LiveChat  Incubator  może w przyszłości otworzyć nam drogę do akwizycji, choć to zdecydowanie nie jest dla nas priorytet - cały czas stawiamy na wzrost organiczny.  W naszej codziennej pracy odwołujemy się do wartości zawartych w Konstytucji LiveChat, a także naszej misji i wizji. Postawiliśmy sobie cel jakim jest likwidacja barier komunikacyjnych i ma to praktyczne przełożenie na to co robimy. Nie koncentrujemy się już tylko i wyłącznie na wartości jaką dajemy naszym klientom, ale przykładamy coraz większą wagę  do  doświadczenia  użytkownika  końcowego.  Inwestujemy  również  w  nasz  dział  Data  and Research,  coraz dokładniej przyglądamy się danym które mamy.   Tak jak komunikowaliśmy przed rokiem, pandemia przyśpieszyła proces cyfrowej transformacji. Komunikacja online stała się coraz ważniejsza w naszych osobistych relacjach, ale też biznesie. Ostatnie kwartały potwierdzają, że jest to proces trwały.  W efekcie kolejne firmy szukają rozwiązań takich  jak LiveChat, ChatBot,  KnowledgeBase, czy HelpDesk, co widać po nadal szybko rosnącej liczbie naszych klientów.   Równocześnie zmienił się też sposób w jaki pracujemy. LiveChat Software nie wróci już na stałe do biur. “Work from Anywhere” to model w jakim chce pracować nasz zespół i który się sprawdza. Oczywiście wiąże się to z nowymi wyzwaniami. Odpowiedzieliśmy na nie wzmacniając dział “People”.  Zapraszam serdecznie do lektury naszego raportu rocznego wszystkich zainteresowanych, nie tylko inwestorów, ale też współpracowników, partnerów, czy konkurentów! Jednocześnie dziękuję wszystkim za ten rok.
Z wyrazami szacunku

Szanowni Państwo, Drodzy Akcjonariusze i Przyjaciele Selvity,
Miniony rok był dla nas przełomowy. Przejęcie Fidelty i dynamiczny wzrost organiczny spowodowały, że w tak krótkim czasie urośliśmy dwukrotnie, a wszystkie trzy segmenty Grupy radziły sobie niezwykle dobrze.
Rok 2021, to przede wszystkim pierwszy rok działalności Fidelty w ramach Grupy Selvita. W tym czasie zespół z Zagrzebia pokazał, że nie tylko dobrze radzi sobie pod względem rentowności, ale może być również dynamicznie rosnącym segmentem Grupy. Kompetencje Fidelty w wybranych obszarach terapeutycznych pomogły rozszerzyć nasze portfolio usług i znacząco poprawiły atrakcyjność Selvity, jako strategicznego partnera dla klientów w zakresie projektów z obszaru odkrywania leków. Wraz z początkiem 2022 roku w pełni zintegrowaliśmy naszą ofertę usług, co bez wątpienia wpłynie pozytywnie na dalszy rozwój całej Grupy i pomoże rozszerzyć nasze kompetencje w kolejnych obszarach terapeutycznych. Natomiast ponad dwa tysiące metrów kwadratowych dodatkowej powierzchni laboratoryjnej, do której na przełomie roku wprowadził się zespół z Zagrzebia, pozwoli na dalszy rozwój organiczny w ciągu najbliższych kilku lat.
Miniony rok był również bardzo dobry dla naszych zespołów z Krakowa i Poznania. Zarówno obszar odkrywania leków, jak i badań regulacyjnych rozwijały się dynamicznie. Wprowadzenie nowych usług do portfolio sprawiło, że nasza oferta stała się bardziej kompleksowa. Nowe platformy technologiczne z obszaru odkrywania leków, takie jak HTS z jednostką Compound Management, HCS oraz nowe możliwości odkrywania leków oparte na technologii AI sprawiają, że Selvita jest atrakcyjnym partnerem dla klientów, którzy prowadzą zintegrowane projekty odkrywania leków. W 2022 roku nie tylko planujemy pogłębiać doświadczenie, które już posiadamy, ale także chcemy budować nowe kompetencje, w czym na pewno pomogą nam dwa, pozyskane w ubiegłym roku granty. Zgodnie z naszymi oczekiwaniami obszar badań regulacyjnych odzyskał dynamikę sprzed pandemii, dzięki czemu w naszych laboratoriach pojawiają się nowe leki, które dopuszczamy na rynek. Jednak, aby zbudować silny segment rozwoju leków, planujemy rozszerzyć zakres naszych usług w tym obszarze.
Najbardziej dynamiczny segment Grupy – Ardigen, rozwinął się w ubiegłym roku ponad nasze oczekiwania. Spółka umocniła swoją pozycję na rynku amerykańskim, gdzie planuje kontynuować dalszy rozwój. W 2021 roku Ardigen zanotował znaczący wzrost szczególnie w obszarze Digital CRO, który wspierany jest przez wyspecjalizowane usługi rozwijane w ramach platformy immunologicznej, mikrobiomowej oraz odkrywania leków w oparciu o obrazowanie biomedyczne.
W kontekście kontynuacji rozwoju organicznego Grupy, w 2021 roku podjęliśmy działania mające na celu rozbudowę zespołów sprzedażowych, zarówno w Stanach Zjednoczonych, jak i w Europie Zachodniej, zatrudniając doświadczonych ekspertów. Co więcej, rozpoczęliśmy budowę własnego centrum badawczego w Krakowie. Prace budowlane postępują zgodnie z harmonogramem, i mamy nadzieję, że budowa naszych nowych laboratoriów zakończy się na przełomie roku 2022 i 2023.
Dwa lata temu, kilka miesięcy po podziale korporacyjnym, który został sfinalizowany w październiku 2019 roku, pracowaliśmy nad Strategią Rozwoju na lata 2020-2023. Strategia ta zakładała kontynuację wzrostu organicznego oraz rozwój poprzez akwizycje, które miały nam umożliwić potrojenie skali działalności do 2023 roku. Wtedy był to cel bardzo ambitny. Dziś wiemy, że czteroletnia strategia została zrealizowana w dwa lata. Mam nadzieję, że nasz nowy plan rozwoju na najbliższe lata, który zakłada kontynuację dynamicznego wzrostu przy równie dobrej rentowności spotka się z równie pozytywnym odbiorem naszego otoczenia a my za jakiś czas znowu z dumą będziemy mogli ogłosić, że zrealizowaliśmy go z nawiązką.
Wraz z nową strategią rozwoju, rozpoczynamy nowy rozdział współpracy z Fideltą. Od drugiego kwartału 2022 r., działalność zespołu zlokalizowanego w Zagrzebiu zostanie zintegrowana pod marką Selvita. Zmiana ta pozwoli nam w pełni wykorzystać potencjał kilkudziesięcioletniego doświadczenia w obszarze odrywania leków, zgromadzonego w chorwackiej spółce. Dzięki temu będziemy mogli zbudować jedną, silną markę działającą globalnie.
Bardzo dobrym podsumowaniem tego, jak dużo udało nam się osiągnąć w minionym roku jest również fakt, że Selvita znów znalazła się w ścisłym gronie najlepszych Spółek notowanych na Giełdzie Papierów Wartościowych w 2021 roku, zajmując 5 miejsce w rankingu głównym. Bardzo cieszymy się, że zajęliśmy również 3 miejsce w kategorii Perspektywy rozwoju, które potwierdza, że mamy dobre fundamenty i potencjał do dalszego rozwoju. W imieniu Selvity chciałbym podziękować wszystkim naszym akcjonariuszom oraz całemu rynkowi kapitałowemu za docenienie naszych osiągnięć i wiarę w nasz profesjonalizm oraz potencjał.
Nasz sukces budujemy dzięki zaangażowaniu naszego wspaniałego zespołu. Nasze osiągnięcia to wysiłek ponad 900 osób z 24 krajów. Dzięki ich pasji i zaangażowaniu możemy dalej rozwijać globalną organizację typu CRO (Contract Research Organization). Jestem niezmiernie dumny, że mogę stać na czele tak fantastycznej grupy naukowców i ekspertów, którzy tworzą Selvitę.
Chciałbym również podziękować wszystkim naszym akcjonariuszom za wsparcie, nie tylko tuż po podziale korporacyjnym, ale także teraz, kiedy rozwijamy naszą pozycję na rynku CRO. Mamy świadomość, że ubiegłoroczny wzrost wartości akcji Selvity - zaczynaliśmy od wyceny 49,3 zł za akcję, a zakończyliśmy na 82 zł – to nie tylko odzwierciedlenie sukcesu po akwizycji Fidelty oraz wpływ dynamicznego wzrostu organicznego, ale także wiara w nasz dalszy rozwój. Nie mogę obiecać, że każdy rok będzie tak dobry jak ten poprzedni, ale zapewniam, że wciąż mamy mnóstwo zapału do działania, a to, co osiągnęliśmy do tej pory, to zaledwie początek. Na pewno dołożymy wszelkich starań, aby sprostać pokładanym w nas oczekiwaniom.
Z poważaniem,
Bogusław Sieczkowski
Szanowni Państwo,
2021 to pierwszy pełny raportowany rok, który Grupa Energa przepracowała pod skrzydłami PKN ORLEN, lidera transformacji energetycznej w Europie Środkowo-Wschodniej. Dzięki postępującej integracji z Grupą ORLEN, dwanaście miesięcy ubiegłego roku upłynęło w Enerdze pod znakiem wyraźnego wzmocnienia w sektorze  energetycznym.  Przede  wszystkim  dostosowaliśmy  plany  rozwoju  Energi  do  „Strategii  Grupy Kapitałowej  ORLEN  do  2030  roku”.  Zintensyfikowaliśmy  strategiczne  kierunki  rozwoju  ku  nisko-  i zeroemisyjnym  źródłom  wytwórczym  oraz  ku  dalszej  rozbudowie  i  modernizacji  sieci  dystrybucyjnych. Wyrazem tego było zarówno przyjęcie zaktualizowanego Wieloletniego Planu Inwestycji Strategicznych, jak też rozpisanego do końca bieżącej dekady Strategicznego Planu Rozwoju Grupy Energa. W latach 2021-2030 nakłady inwestycyjne Grupy Energa wyniosą łącznie ok. 31,5 mld zł, z czego ok. 13,6 mld zł przeznaczone zostanie na inwestycje w Linii Biznesowej Wytwarzanie. Owoce tych działań widoczne są już w osiąganych wynikach finansowych. Miniony rok był, pod względem finansowym, najlepszym w historii koncernu. Grupa osiągnęła rekordowy wynik EBITDA 2,4 mld zł, wzrost o 20% r/r oraz przychody na poziomie 13,7 mld zł, poprawione r/r o 10%, a zysk netto wyniósł ponad 0,9 mld zł. To wszystko przy równoczesnym wzroście rocznych nakładów inwestycyjnych o 22% do poziomu 2,1 mld zł. Przełożyło się to m.in. na kluczowe inwestycje w linie dystrybucyjne, w tym modernizację do standardu smart grid. Od tych działań zależy m.in. rozbudowa możliwości przyłączeniowych zdolnych sprostać powstającym nowym mocom OZE – zarówno dużym, komercyjnym aktywom, jak i rozproszonej energetyce prosumenckiej. Grupa  inwestowała  też w  nowe źródła odnawialne.  W  Wielkopolsce, na  terenie  po  dawnej kopalni  węgla brunatnego, realizowała budowę farmy fotowoltaicznej PV Gryf. Zakupiła też pierwsze aktywa na Warmii i Mazurach – część instalacji PV Wielbark. Kontynuowane też były projekty budowy elektrowni gazowych w Ostrołęce i Grudziądzu. Stopniowej modernizacji podlegają też aktywa ciepłownicze Grupy. W raportowanym okresie w Elblągu trwała budowa nowego źródła gazowego, kotłowni rezerwowo-szczytowej o mocy cieplnej ok. 114 MWt. Podobny program inwestycyjny przygotowywany jest do realizacji w Kaliszu, a docelowo również w innych aktywach ciepłowniczych Grupy Energa. W 2022 rok Grupa Energa weszła silniejsza, wzmocniona synergiami z Grupą ORLEN, skupiona na kolejnych wyzwaniach związanych z transformacją energetyczną. Oddaję w Państwa ręce Raport Roczny Grupy Energa za 2021 rok i serdecznie zapraszam do jego lektury.
Iwona Waksmundzka-Olejniczak Prezes Zarządu Energa SA 
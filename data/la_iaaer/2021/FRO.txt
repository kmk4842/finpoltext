Drodzy Akcjonariusze FERRO S.A.
W imieniu Zarządu Grupy Kapitałowej FERRO S.A. przedstawiam Państwu w formie niniejszego listu podsumowanie osiągnięć Grupy FERRO w roku 2021.  Miniony rok miał dla nas dwa oblicza. Z jednej strony stawiał przed nami wiele wyzwań, związanych z m.in.  rozwojem  pandemii  COVID-19,  zmianami  w  otoczeniu  regulacyjnym  i  środowiskiem  inflacji kosztów prowadzenia działalności. Z drugiej – stwarzał korzystne od strony popytowej warunki do dalszego  rozwoju  i  zwiększania  skali  działalności,  zarówno  w  wymiarze  organicznym,  jak  i  dzięki  z sukcesem przeprowadzonemu  przejęciu  nowego  biznesu –  spółek TERMET  i Tester.  W tej  sytuacji kluczowe było dla nas odpowiednie rozłożenie akcentów, aby pozycja Grupy FERRO jako wiodącego producenta i dystrybutora armatury sanitarnej i  instalacyjnej oraz źródeł ciepła w regionie Europy Środkowo-Wschodniej w dalszym ciągu umacniała się, pozwalając jednocześnie na zachowanie tych cech partnera biznesowego, za jakie cenią nas nasi kontrahenci: solidności, elastyczności i zdolności do szybkiej adaptacji do zmieniających się warunków. Dzięki zaangażowaniu całego zespołu w konsekwentną realizację zadań operacyjnych, pomimo wysoko zawieszonej przez nas samych poprzeczki po raz kolejny możemy pochwalić się najwyższymi w historii Grupy wynikami finansowymi. Skonsolidowane przychody Grupy FERRO za rok 2021 wzrosły w ujęciu rok do roku o 60% i osiągnęły poziom 830,5 mln PLN. Osiągnęliśmy tak wysoką dynamikę sprzedaży zarówno dzięki wzrostowi organicznemu na rynkach „dojrzałych” i na budowanych od kilku lat rynkach Europy Południowo-Wschodniej i krajów bałtyckich, jak i dzięki przejęciu spółek TERMET i Tester, które włączyliśmy do konsolidacji z początkiem marca 2021. Podwoiliśmy sprzedaż w Polsce i jednocześnie zanotowaliśmy  imponujący,  ponad  30%  organiczny  wzrost  na  rynkach  zagranicznych.  Jesteśmy szczególnie zadowoleni z rozwoju marki Novaservis, która jest wiodącym brandem na rynku czeskim i słowackim, gdzie łącznie osiągnęliśmy ponad 180 mln PLN sprzedaży, co oznacza wzrost o blisko 20% r/r. Sprzedaż Grupy FERRO w dotychczas wydzielanych segmentach rosła dwucyfrowo: w armaturze sanitarnej +21% (do 391 mln PLN), a w armaturze instalacyjnej +34% (do 253 mln PLN). Przejmując spółki TERMET i Tester wydzieliliśmy też trzeci główny segment operacyjny: źródła ciepła, który za 10 miesięcy  2021  wygenerował  170  mln  PLN  przychodów.  Mimo  że  w  ubiegłym  roku  szczególnie wymagające było otoczenie kosztowe, dynamicznie rosnącej sprzedaży Grupy towarzyszyły  solidne wyniki. W  konsekwencji EBITDA  Grupy przekroczyła  119 mln PLN, co  oznacza wzrost o  44%  r/r, a skorygowany zysk netto (nieuwzględniający zwrotu podatku CIT za 2012 wraz z odsetkami) przekroczył 75 mln PLN. Osiągane wyniki i odpowiedzialne podejście do sfery finansowej pozwala nam dynamicznie się rozwijać, realizując jednocześnie atrakcyjną politykę dywidendową. W 2021 roku  spółka FERRO wypłaciła Akcjonariuszom w formie dywidendy rekordową kwotę 46,7 mln PLN, czyli 2,2 PLN na akcję.  Sukces rynkowy Grupy FERRO to nasze silne fundamenty i wyjątkowe kompetencje zespołu, a także efekt realizacji naszej Strategii F1. W trybie ciągłym dopracowujemy wszystkie procesy operacyjne w Grupie,  dostosowując  je  do  rosnącej  skali  biznesu.  Kontynuujemy  integrację  przejętych  spółek, inwestujemy – m.in. w logistykę i zintegrowane rozwiązania IT – i identyfikujemy kolejne kierunki i cele strategiczne w ślad za zmieniającym się otoczeniem rynkowym. Nasza oferta staje się coraz bardziej kompleksowa - rozbudowujemy portfolio Grupy FERRO zarówno w obszarze armatury sanitarnej – m.in. poprzez wprowadzenie w ub.r. plasowanej w wyższym segmencie rynkowym marki FDESIGN – jak i segmentu ekologicznych źródeł ciepła, zgodnie z odpowiedzialnym i proekologicznym podejściem do gospodarki zasobami naturalnymi.  W imieniu Zarządu FERRO S.A. chciałbym podziękować wszystkim Pracownikom za ich czynny wkład w sukces  2021  roku,  Akcjonariuszom  i  Partnerom  biznesowym  za  kolejny  rok  udanej  współpracy  i doskonałych  relacji  oraz  wszystkim  Interesariuszom  za  zaufanie  i  wspieranie  nas  w  naszych inicjatywach. Nie zapominajmy, że miniony rok w dalszym ciągu stawiał przed nami wiele wyzwań związanych  z  pandemią COVID-19.  Jako  organizacja  wzorowo  poradziliśmy  sobie  z  nimi,  mając  na względzie przede wszystkim bezpieczeństwo naszego Zespołu i naszych Partnerów. Dziękujemy im za odpowiedzialną postawę, mobilizację w trudnym czasie i troskę o Współpracowników. Jesteśmy dumni z tego, że nasze wysiłki i sukcesy doceniane są nie tylko przez klientów, którzy swoje zaufanie  wyrażają,  wybierając  nasze  produkty  i  rozwiązania,  ale  także  przez  szeroko  rozumiane środowisko rynku kapitałowego. Spółka FERRO znalazła się w gronie dziesięciu laureatów 23. Edycji rankingu Giełdowa Spółka Roku 2021 organizowanego przez redakcję Pulsu Biznesu. Takie wyróżnienia cieszą i motywują nas dalszej pracy.  Koncentrujemy się na podsumowaniu sukcesów Grupy w minionym roku, jednak nie sposób pominąć bieżących  wydarzeń,  związanych  z  rosyjską  inwazją  na  Ukrainę  i  toczącą  się  wojną.  Przychody generowane na rynkach wschodnich (Rosja, Białoruś, Ukraina) mają nieistotny, nieprzekraczający 2% udział w sprzedaży całej Grupy. Będziemy alokować tę część oferty na inne rynki, niemniej trudno jest na  obecnym  etapie  przewidzieć,  jakie  będą  długofalowe  konsekwencje  tych  wydarzeń  dla  nas wszystkich. Zespół FERRO jest głęboko poruszony sytuacją Ukrainy i aktywnie włącza się w działania wspierające naszych Sąsiadów.
Wojciech Gątkiewicz  Prezes Zarządu, CEO
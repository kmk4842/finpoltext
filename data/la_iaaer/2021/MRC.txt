Szanowni Państwo,
już  po  raz  trzeci  piszę zwyczajowy list  do Akcjonariuszy  w  bardzo  dynamicznej  sytuacji.  Od pierwszego kwartału 2020 roku do pierwszego kwartału 2022 roku miały miejsce następujące wydarzenia, które wpłynęły na funkcjonowanie Grupy Mercator Medical:  1.  Pandemia COVID-19 i związany z nią wzrost popytu na rękawice medyczne, gwałtowny wzrost cen rękawic i surowców niezbędnych do ich produkcji. 2.  Zmiana trybu pracy na zdalny lub hybrydowy. 3.  Załamanie  się  światowej  logistyki  frachtowej,  a  następnie  poważne  zaburzenia procesów logistycznych – przy czym praktycznie wszystkie rękawice jednorazowe i inne środki ochrony osobistej (PPE) są produkowane w Azji Południowej,  Azji Wschodniej i Azji Południowo-Wschodniej.  4.  Agresywne zwiększenie podaży rękawic, zwłaszcza przez chińskich graczy, zmniejszenie popytu w porównaniu z tym notowanym na początku pandemii, gwałtowny spadek cen rękawic. 5.  Inflacja na poziomie 10% w wypadku PLN i niewiele niższa w wypadku USD i EUR.  6.  Wojna w Ukrainie.  Każde z tych wydarzeń okazało się dużym wyzwaniem dla Firmy. Pierwsze i drugie wymagały wiele  pracy,  ale  ostatecznie  wpłynęły  pozytywnie  na  funkcjonowanie  Grupy,  natomiast pozostałe  cztery  również  wymagają  wiele  wysiłku,  jednak  ich  wpływ  jest  negatywny. O mniejszych  trudnościach,  jak  częste  zmiany  legislacyjne  w  Polsce  i  innych  krajach,  nie wspomnę. Wszystkie wymienione wyżej wydarzenia nadal na nas oddziałują i nikt nie wie, kiedy i jak się to zakończy.  Na Grupę Mercator i – przy okazji – jej kurs akcji można spojrzeć z różnych perspektyw. Z mojej, najbardziej  długodystansowej,  dotychczasowe  know-how  i  stworzona  marka,  nadwyżki zgromadzone w latach 2020 i 2021 oraz doświadczenie zdobyte i wciąż zdobywane w związku ze  wspomnianymi  wydarzeniami  rokują  dla  naszego  biznesu  jak  najlepiej.  Nie  znam perspektywy  osoby,  która  kupiła  akcje  Mercatora  i  wyczekuje  na  możliwość  ich  sprzedania z zyskiem lub z kontrolowaną stratą (stop loss). Ani kiedy Grupa była warta 50 mln PLN, ani kiedy jej  wartość  wzrosła  do  6  mld  PLN,  nie  udało  nam  się  pozyskać  takiego  inwestora 
  mniejszościowego  –  zapewne  byłby  on  instytucjonalny  –  który  chciałby  długoterminowo, stabilizująco i lojalnie zainwestować w Firmę. Rodzina Żyznowskich, której jestem seniorem, trzyma stabilny większościowy pakiet i angażuje się w zarządzanie po właścicielsku – tak jak umie najlepiej. Podtrzymuję wszystkie dotychczasowe deklaracje moje oraz Zarządu, które dotyczyły naszego rozwoju  w  biznesie  rękawic  i  PPE.  Jesteśmy  średniej  wielkości  producentem  zdolnym  do utrzymywania najwyższej  jakości,  o  czym  świadczy między innymi  to,  że w czasie  pandemii przekazywaliśmy nasze produkty podmiotom rządowym w USA, Wielkiej Brytanii i Szwecji. Są to  jedni  z  najbardziej  wymagających  odbiorców  zarówno  pod  względem  produktów,  jak i przyznawanych  im  certyfikatów.  Jesteśmy  także  jednym  z  największych  dystrybutorów rękawic w Europie, mimo że w jej zachodniej części zaczęliśmy działać niedawno. Rzadkie w tej branży połączenie działalności w charakterze producenta i dystrybutora daje nam atuty, które chcemy wykorzystywać i na których możemy dobrze zarabiać.  Wciąż zajmujemy się rozwojem organicznym Grupy, ale poszukujemy również firm do przejęcia z naszej branży. Niestety na razie wszystkie tego rodzaju przedsiębiorstwa posiadają gotówkę, a te wystawione na sprzedaż są nadal wyceniane zgodnie ze standardami pandemii COVID-19 – choć warto zauważyć, że nigdy nie były tanie. Prawdopodobnie musi upłynąć jeszcze trochę czasu, aż sytuacja na rynku się unormuje.  Mimo że w samej Europie jest jeszcze wiele krajów, kanałów i nisz, w których możemy i chcemy działać, oferując nasze podstawowe portfolio, postanowiliśmy także poszukać biznesu spoza PPE. Robimy to na dwa sposoby. Rozpatrujemy propozycje, które same do nas napływają. Już w jednym przypadku byliśmy tak blisko podjęcia decyzji, że zaczęliśmy to – jak teraz widać, przedwcześnie – ogłaszać. Jesteśmy również bliscy zaangażowania się finansowo w fundusz typu Corporate Venture Capital wyspecjalizowany w wyszukiwaniu małych spółek, które rokują znaczący dochód w medycynie i technologiach pokrewnych.  Nasza pozycja w tym  funduszu pozwoli nam monitorować wszystkie ciekawe podmioty podlegające ewentualnemu przejęciu.  Zarządzanie  nadwyżkami  finansowymi,  którymi  dysponujemy,  w  czasach galopującej  inflacji stało  się  dla  nas  odrębnym  biznesem  w  ramach  naszego  biznesu.  Z  jednej  strony  chcemy zachować znaczące rezerwy – być może na stosunkowo dłuższy czas – gdyż jesteśmy świadomi, że  czasy  są  bardzo  niepewne  i  znienacka  może  nadejść  era  cash  is  king.  Z  drugiej  strony 
  w aktualnej sytuacji trzymanie gotówki na lokatach stanowi jej czyste marnotrawienie. Dlatego planujemy przeznaczyć ją na inwestycje, które nadal będziemy traktować jako finansowe, ale mniej  płynne  i  bardziej  ryzykowne  niż  lokaty.  Mowa  między  innymi  o  konserwatywnym, profesjonalnym inwestowaniu w akcje światowych blue chipów oraz o inwestowaniu w projekty nieruchomościowe przez odpowiednio zabezpieczone pożyczki.
dr Wiesław Żyznowski, Prezes Zarządu i akcjonariusz większościowy Mercator Medical S.A.
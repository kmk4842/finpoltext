Szanowni Państwo,
Rok 2021 był bardzo dobrym rokiem dla Grupy PGE. W mojej ocenie udało nam się dobrze zrealizować cele, które przed sobą postawiliśmy. Polska  gospodarka  dynamicznie  się  rozwijała  a  wraz  z  nią zapotrzebowanie  na  energię  elektryczną.  Wzrost  importu  polskiej energii elektrycznej przez unijne gospodarki umożliwił wyprodukowanie przez  Grupę  PGE  blisko  70  TWh  energii  elektrycznej  i  osiągnięcie solidnych  rocznych  wyników.  Powtarzalny  zysk  EBITDA  w  2021  roku przekroczył 8 mld PLN i był o ok. 30% wyższy niż w 2020 roku. W 2021 roku znacząco poprawiliśmy efektywność operacyjną, co w połączeniu z  wpływem  czynników  zewnętrznych  skutkowało  bardzo  dobrym wynikiem Grupy PGE.  Historycznie  wysokie  wolumeny  produkcji  energii  elektrycznej  oraz przychody  z  Rynku  Mocy  przeważyły  nad  efektem  spadku  marży  na wytwarzaniu.  Czynniki  te  największy  wpływ  miały  na  segment Energetyki  Konwencjonalnej,  który  wypracował  powtarzalny  zysk EBITDA na poziomie 2,6 mld PLN, wyższy o blisko 40% w porównaniu z 2020 rokiem. Wyniki tego segmentu, który wkrótce zostanie wydzielony wraz z PGE GiEK S.A. z Grupy PGE, pozwalają z optymizmem patrzeć na rentowność aktywów, które staną się częścią Narodowej Agencji Bezpieczeństwa Energetycznego. Z  satysfakcją  chciałbym  również  podkreślić,  że  pierwszy  raz  EBITDA  segmentu  Energetyka  Odnawialna przekroczyła  1  mld  PLN,  co  stanowi  wynik  o  70%  wyższy  w  odniesieniu  do  roku  poprzedniego.  To  dobry prognostyk, zwłaszcza, że obszar zielonej energetyki staje się oprócz dystrybucji kluczowy dla rozwoju Grupy PGE. Zgodnie ze Strategią Grupy  PGE po wydzieleniu aktywów węglowych, co zgodnie  z harmonogramem procesu ma nastąpić do końca 2022 roku, najistotniejszymi dla rozwoju Grupy PGE będą te dwa obszary. Rozpoczynając 2022 rok trudno jest wyłącznie odnosić się do roku poprzedniego. Wraz z agresją Rosji na Ukrainę nastąpiła weryfikacja podejścia do tego na czym ma być budowane bezpieczeństwo energetyczne. Analizując  obecną  sytuację  jestem  przekonany,  że  produkcja  energii  przy  wykorzystaniu  krajowych konwencjonalnych zasobów energetycznych musi pozostać istotnym elementem polskiej energetyki. Docelowo powinny powstać bloki jądrowe. Ale tym co jest warte podkreślenia, to jeszcze większe znaczenie energetyki odnawialnej  i  konieczność  jej  intensywnego  rozwoju.  Chcemy  jej  przewodzić,  konsekwentnie  budując i wspierając niezależność energetyczną Polski. Wielką nadzieją dla polskiej gospodarki są powstające na Morzu Bałtyckim morskie moce wiatrowe, wśród których znajdują się największe farmy wiatrowe rozwijane przez Grupę PGE. Zaczynamy 2022 rok, który z pewnością będzie czasem pracy nad realizacją  licznych wyzwań, które  stają przed polską energetyką w kontekście sytuacji geopolitycznej, gospodarczej, warunków rynkowych, a także w kontekście dynamicznych zmian regulacyjnych. Jesteśmy gotowi na kolejny rok, który wraz z wydzieleniem aktywów węglowych z Grupy PGE oznaczać będzie całkiem nowy rozdział w historii Grupy PGE. To będzie dla nas bardzo ważny rok, jesteśmy na niego przygotowani, ponieważ konsekwentnie realizujemy nasze plany i wiemy w jakim kierunku zmierzamy.
Wojciech Dąbrowski, Prezes Zarządu PGE Polska Grupa Energetyczna S.A. 
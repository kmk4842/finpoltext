Szanowni Państwo, drodzy Pracownicy, Akcjonariusze
W 2021 r. kontynuowaliśmy rozwój geograficzny naszej sieci, czego efektem było uruchomienie 343 nowych marketów Dino na terenie całego kraju – o 35% więcej niż rok wcześniej. Na koniec roku posiadaliśmy 1815 sklepów z wyróżniającym się, czerwonym logo ,,Dino" na dachach, sklepów lubianych i chętnie odwiedzanych przez Polaków, co znajduje potwierdzenie w liczbach. W 2021 r. konsumenci realizowali w naszych marketach średnio ponad 1,1 mln zakupów dziennie, o ponad 30% więcej niż w 2020 r. Każdego dnia staramy się coraz lepiej służyć naszym klientom i jeszcze lepiej trafiać w ich gusta. Dlatego zarówno format naszego sklepu, jak i oferta produktowa podlegają ciągłej ewolucji, a nasza pasja do handlu detalicznego pozwala nam stawać się ulubionym sklepem lokalnych społeczności na codzienne zakupy. Przynosi to rezultaty nie tylko w liczbie odwiedzin, ale także w wartości zakupów realizowanych w marketach Dino. W 2021 r. całkowite przychody ze sprzedaży Dino Polska wzrosły o 32% do 13,4 mld zł, a sprzedaż like-for-like (LfL; w sklepach istniejących od ponad roku) zwiększyła się o 12,4%. W tym samym czasie wynik EBITDA zwiększył o 22,7%, do 1,27 mld zł – rósł wolniej niż nasze przychody, bo w obliczu rosnącej presji inflacyjnej, z którą borykaliśmy się w drugiej połowie roku w łańcuchu dostaw, pozostaliśmy wierni naszej polityce cenowej i każdego dnia staraliśmy się oferować naszym klientom setki produktów w atrakcyjnych cenach i promocjach. Dodatkowo w 2021 r. zaczał obowiązywać nowy podatek od sprzedaży detalicznej, który obciążył nasze wyniki kwota 170 mln zł.
Podobnie jak we wcześniejszych latach, tak i w 2021 r. zyski w całości przeznaczyliśmy na dalszy rozwój sieci, co dodatkowo wsparliśmy środkami pozyskanymi m.in. z emisji obligacji. W efekcie laczne nakłady inwestycyjne Dino Polska wyniosły w minionym roku 1,35 mld zł, a narastająco w latach 2017-2021 osiągnęły poziom 4,4 mld zł. Pozwoliło to stworzyć 6,6 tys. nowych miejsc pracy w 2021 r. i 21,8 tys. w ostatnich 5 latach. Na koniec 2021 r. zatrudnialiśmy 32,4 tys. pracowników. Liczby te plasują nas w gronie najaktywniejszych podmiotów gospodarczych w Polsce. W kolejnych latach chcielibyśmy nie tylko pozostać w tym gronie, ale także pozytywnie wyróżniać się pod względem realizacji inwestycji redukujących nasze oddziaływanie na środowisko. Dlatego intensyfikujemy nasze wysiłki na rzecz pozyskiwania energii elektrycznej ze źródeł odnawialnych. W 2021 r. na dachach blisko 440 marketów Dino zainstalowaliśmy panele fotowoltaiczne i na koniec roku mieliśmy już ponad 800 takich instalacji o łącznej mocy 29 MW. Pozwoliło nam to wygenerować 15,2 GWh energii elektrycznej ze słońca, o ponad 5 razy więcej niż w 2020 r. W 2022 r. wchodzimy z ambitnymi planami. Zakładane na ten rok nakłady inwestycyjne wyniosą około 1,5 mld zł i zostaną przeznaczone na otwarcie większej liczby sklepów niż w minionym roku. Równolegle będziemy rozwijać sieć naszych centrów dystrybucyjnych. Po otwarciu dwóch nowych centrów w 2021 r., w tym roku budujemy kolejne. Większe nakłady niż w poprzednich latach przeznaczymy na rozwój mocy produkcyjnych zakładu mięsnego Agro Rydzyna, tak by skutecznie zaspokajać potrzeby zakupu najwyższej jakości świeżego mięsa wśród rosnącej rzeszy naszych klientów. W priorytetach, które stawiamy sobie na ten rok jest też zapewnienie wysokiej dostępności towarów w naszych marketach, w możliwie najlepszych cenach. W połączeniu ze stabilną kondycją konsumentów, którą obserwujemy w pierwszych miesiącach roku, powinno to pozwolić utrzymać nam wysoką dynamikę wzrostu przychodów w całym roku i podobną jak w minionych latach dynamikę wzrostu LfL. Z kolei szybki wzrost skali działalności powinien być dla naszego biznesu czynnikiem sprzyjającym w neutralizowaniu obserwowanej od drugiego półrocza 2021 r. presji inflacyjnej na koszty działalności.
Z wyrazami szacunku
Michał Krauze Członek Zarządu ,,DINO POLSKA" S.A.


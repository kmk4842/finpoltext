Szanowni Państwo, 
w imieniu Zarządu Grupy Azoty S.A. oraz Zarządów Spółek Grupy Kapitałowej mam zaszczyt przekazać na Państwa ręce Skonsolidowany Raport Roczny z działalności Grupy Kapitałowej Grupa Azoty S.A. w roku 2021. 
Ubiegły rok to wyjątkowy okres w historii Grupy Kapitałowej, czas rekordowych cen surowców i ich dużej zmienności na rynkach światowych. Historycznie wysokie ceny gazu ziemnego spowodowały nienotowany wcześniej dynamiczny wzrost kosztów produkcji oraz istotnie podwyższyły ryzyka prowadzenia procesów produkcyjnych i handlowych. 
Grupa Azoty zrealizowała w 2021 roku skonsolidowane przychody ze sprzedaży na poziomie 15,90 mld zł (zwiększenie o 5,38 mld zł r/r) oraz wynik EBITDA w wysokości 1,95 mld zł (o 624 mln zł więcej niż rok wcześniej), osiągając marżę EBITDA na poziomie 12,2% (niższą o 0,4 p.p. r/r). Zysk netto osiągnięty w 2021 roku w wysokości 634 mln zł był o 279 mln zł wyższy w porównaniu z rokiem 2020.
Szczególnie cieszą nas skumulowane wyniki zrealizowane w segmentach pozanawozowych (głównie Chemia i Tworzywa), które były źródłem blisko 60 proc. wyniku EBITDA Grupy Kapitałowej. W latach poprzednich te proporcje były odwrotne, na korzyść Segmentu Nawozy. Strategiczna dywersyfikacja działalności Grupy Azoty umożliwiła wypracowanie bardzo dobrych wyników finansowych, zwłaszcza w obliczu niesprzyjających, niekorzystnych warunków rynkowych w wybranych segmentach biznesowych.
Dynamiczny wzrost cen surowców szczególnie oddziaływał w Segmencie Nawozy. Czwarty kwartał 2021 roku to okres istotnego wzrostu poziomu cen sprzedaży wywołany przez niespotykane wcześniej, bardzo dynamiczne podwyżki cen głównych surowców do produkcji nawozów, szczególnie gazu ziemnego, ale także fosforytów i soli potasowej. Ten globalny trend został dodatkowo wzmocniony zachwianiem bilansu popytowo-podażowego, wskutek znaczących ograniczeń podaży w wyniku wyłączania lub ograniczania produkcji przez wielu europejskich producentów. Co warto podkreślić Grupa Kapitałowa Grupa Azoty nie wstrzymała ani nie ograniczała produkcji nawozów w 2021 roku na swoich instalacjach. Dzięki utrzymywaniu produkcji na planowanych poziomach zabezpieczono popyt na nawozy na rynku krajowym, a ceny nawozów w Polsce w 2021 roku oraz w IV kwartale były jednymi z najniższych w Unii Europejskiej.
W 2021 roku Segment Chemia zbliżył się na poziomie wyniku EBITDA do Segmentu Nawozy, w efekcie znakomitych wyników IV kwartału. W Segmencie Chemia odnotowaliśmy silny popyt wynikający również z ograniczeń produkcji u kluczowych konkurentów. Grupa zrealizowała wyższy wolumen sprzedaży, a rosnąca presja cen surowców nie ograniczyła poziomu marż W Segmencie Tworzywa Grupa Kapitałowa zrealizowała dodatnią, blisko 10% marżę EBITDA, pomimo, że koszty głównych surowców - benzenu i fenolu-wzrosły r/r odpowiednio o ponad 90 i ponad 60 procent. W 2021 roku rynek tworzyw rozwijał się stabilnie, głównie za sprawą wzrostu popytu, przede wszystkim w sektorze motoryzacyjnym.
W październiku 2021 roku Grupa Azoty opublikowała nową strategię na lata 2021-2030. Dokument wraz z kluczowym projektem „Zielone Azoty" to plan konkretnych działań ze szczególnym uwzględnieniem transformacji klimatyczno-energetycznej całej Grupy kapitałowej. Projekt koncentruje się na procesach dekarbonizacyjnych i wdrażaniu rozwiązań w obszarze ekologicznych i zeroemisyjnych źródeł energii, w tym OZE. Spółka wyznaczyła plany w zakresie nowych mocy OZE i zadeklarowała dążenie do budowy stabilnych, niskoemisyjnych źródeł energii dla zakładów produkcyjnych Grupy kapitałowej, m.in. technologii SMR (Small Modular Reactor). Założenia nowej strategii, wdrażanie zielonych produktów i technologii, Spółka realizuje już w ramach poszczególnych segmentów biznesowych. W 2021 roku uruchomiliśmy m.in. instalację do produkcji kwasów humusowych oraz linię pilotażowo-produkcyjną do wytwarzania skrobi termoplastycznej. Rozwijamy również projekty z obszaru rolnictwa precyzyjnego, którego głównym celem jest istotne zwiększenie efektywności nawożenia. W projekcie tym nawiązaliśmy strategiczną współpracę z Microsoftem oraz partnerstwo z podmiotami funkcjonującymi w jego ekosystemie. Grupa Azoty, jako największy producent wodoru w Polsce podejmuje również wyzwania związane z rozwojem nowych technologii wodorowych - najbliższy projekt z tego obszaru to uruchomienie laboratorium wodoru w Grupie Azoty Kędzierzyn w bieżącym roku.
Dwanaście miesięcy 2021 roku to również czas realizacji naszej kluczowej inwestycji - Polimery Police. Postęp rzeczowy projektu na koniec ubiegłego roku wynosił 83 proc., a obecnie to już ponad 90 proc. Na wszystkich podprojektach trwa montaż kluczowych urządzeń, aparatów oraz estakad i rurociągów. We wrześniu 2021 roku zostało wydane pierwsze pozwolenie na użytkowanie - w zakresie budowy sieci elektroenergetycznej 110kV oraz sieci światłowodowej Uruchomienie instalacji zaplanowane jest na 2023 rok i będzie ważnym krokiem w stronę dalszej dywersyfikacji biznesow Grupy kapitałowej.
Podsumowując 2021 rok, musimy również podkreślić nowe okoliczności prowadzenia naszej działalności w obliczu agresji Rosji na Ukrainę. Grupa Azoty mocno wspiera organizacje niosące bezpośrednią pomoc uciekającym do Polski przed wojną uchodźcom ukraińskim. W ramach wsparcia finansowego Spółki Grupy kapitałowej przekazały darowizny w wysokości ponad 1 min zł oraz wsparcie rzeczowe. W imieniu całego Zarządu serdecznie dziękuje wszystkim Pracownikom Spółek Grupy kapitałowej za codzienną pracę i zaangażowanie w rozwój całej Grupy Azoty oraz Zarządom Spółek Grupy Kapitałowej za współpracę i realizację założonych celów w 2021 roku. Wspólnie rozpoczęliśmy realizację nowej strategii do 2030 roku - wierzę, że ambitne cele, jakie postawiliśmy przed sobą, istotnie wzmocnią pozycję Grupy Azoty w branży chemicznej i nawozowej w Europie. Wyrazy podziekowania kieruje również do wszystkich członków Rad Nadzorczych Spółek Grupy Azoty. Dziękuję za codzienną współpracę, zgody korporacyjne i merytoryczne wsparcie przy najważniejszych projektach rozwojowych realizowanych przez Spółki Grupy kapitałowej Grupa Azoty.
Prezes Zarządu Grupy Azoty S.A.
Tomasz Hinc


Drodzy Akcjonariusze,
chciałbym w tym miejscu wyrazić naszą solidarność z narodem Ukrainy, który bestialsko napadnięty, broni swojego kraju, broni Europę i wreszcie broni podstawowych wartości, na których chcemy opierać nasze człowieczeństwo. Chwała Ukrainie!
Zakończony tym sprawozdaniem 2021 rok, był dla Spółki kontynuacją trendów z poprzednich lat, a osiągnięte wyniki obrazują stabilną jej wartość, mimo bardzo wymagającego otoczenia. Potężne wzrosty cen surowców, opakowań, energii, gazu to tylko te najbardziej widoczne przeszkody z jakimi mierzyliśmy się w zeszłym roku. Warto tu nadmienić, że wzrosty niektórych składników kosztów wytworzenia były kilkukrotne. Niestety inflacja rośnie i już widać, że również w tym roku będziemy świadkami kolejnych powikłań wywołanych tym razem konfliktem zbrojnym za naszą wschodnią granicą. Trudno dziś pisać o ewentualnych konsekwencjach tej sytuacji.
Obecnie działalność operacyjna Spółki, w tym przede wszystkim wytwarzanie odbywa się w normalnym trybie. Muszę jednak ostrzec o możliwych problemach z produkcją, które mogą być następstwem braków niektórych surowców lub opakowań. Nasi menadżerowie robią wszystko, żeby do tego nie doszło, ale coraz częściej spotykamy się z brakiem możliwości zakupu lub kontraktacji. Wydaje nam się, że będziemy w stanie uniknąć jakichkolwiek zagrożeń związanych z produkcją naszych najważniejszych marek, czyli Kasztanków, Malagi, Tiki-Taków, Mieszanki Krakowskiej oraz czekolady gorzkiej.
Sytuacja bilansowa Spółki jest korzystna. Duża płynność, która cechuje naszą firmę od lat, daje perspektywę zwiększenia skali naszej działalności poprzez ewentualne przejęcia. Na bieżąco analizujemy rynek spożywczy, głównie w Polsce. Pojawia się wiele nowych możliwości inwestycji środków Spółki, nasza aktywność w tym zakresie w ostatnich kwartałach jest duża.
Szczególne warunki w jakich funkcjonujemy w ostatnich latach oraz trudna, bieżąca sytuacja wymagają od pracowników Spółki znacznie większego zaangażowania. Muszę przyznać, że zespół Wawelu radzi sobie doskonale. Dziękuję zatem w imienfu Zarządu wszystkim naszym pracownikom, za Wasz codzienny wkład, za pracę i czas, często poza oficjalnymi godzinami.
z wyrazami Szacunku, Dariusz Orłowski, Prezes Zarządu


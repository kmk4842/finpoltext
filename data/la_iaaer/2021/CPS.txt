Szanowni Państwo,

Raport Roczny Grupy Polsat Plus za 2021 r. publikujemy w wyjątkowym momencie nie tylko z perspektywy naszej firmy, ale całej gospodarki światowej, społeczeństwa, naszych pracowników, ich przyjaciół czy bliskich. W 2020 r. sprawdzianem dla naszej organizacji była pandemia. Tym razem mamy do czynienia z atakiem Rosji na Ukrainę. Nasze odpowiedzialne podejście pokazaliśmy, angażując się w walkę z koronawirusem i teraz, będąc solidarnymi z Ukrainą. Już od pierwszych dni inwazji zapewniamy szereg bezpłatnych usług telekomunikacyjnych dla uchodźców z Ukrainy oraz przekazaliśmy 5 mln zł na akcję „Fundacja Polsat Dzieciom Ukrainy”. Dziękuję wszystkim pracownikom Grupy Polsat Plus za ogromne osobiste zaangażowanie w niesienie pomocy obywatelom Ukrainy.

Ubiegły rok był dla naszej Grupy czasem realizacji projektów decydujących o jej dalszym rozwoju.

W ramach ogłoszonej w grudniu 2021 r. Strategii 2023+ obok segmentów naszej działalności, które skutecznie rozwijamy od wielu lat – Telekomunikacji pod marką Plus i Kontentu pod marką Polsat – zdefiniowaliśmy nowy, przyszłościowy segment naszej działalności – Czystą Energię. Naszym celem jest produkowanie i dostarczanie Polakom czystej, zielonej energii, pochodzącej m.in. ze słońca, wiatru czy biomasy.

Jesteśmy przekonani, że transformacja energetyczna jest niezbędna dla społeczeństwa, gospodarki i środowiska naturalnego i chcemy brać udział w tej zmianie. W ramach realizacji tego celu planujemy zainwestować 5 mld zł w zieloną energię w ciągu 5 lat, przeznaczyć 0,8 mld zł na zakup zielonych aktywów ZE PAK oraz kolejne 0,5 mld zł na inwestycje w zielony wodór, który jest zeroemisyjnym paliwem przyszłości. Planowana przez nas łączna moc produkcyjna źródeł odnawialnych osiągnie 1000 MW i zapewni nam możliwość produkcji ponad 2 TWh czystej energii elektrycznej rocznie. Szacujemy, że przyczyni się to jednocześnie do redukcji emisji CO2 o ponad 2 mln ton rocznie.

Z zielonej energii od paru lat korzystają również spółki z naszej Grupy. Dziś już ponad 60% zużywanej przez nas energii pochodzi ze źródeł odnawialnych, a udział ten z roku na rok rośnie. Planujemy, aby od 2023 r. całość wykorzystywanej przez nas energii pochodziła ze źródeł odnawialnych i konsekwentnie dążymy do tego celu.

Jak zawsze sięgamy po najnowocześniejsze rozwiązania. W związku z koniecznością przeprowadzenia globalnej transformacji energetycznej, jako strategiczne paliwo przyszłości wskazywany jest zielony wodór, który poza możliwością wykorzystania w wielu gałęziach gospodarki przyspieszy redukcję emisji CO2 i innych szkodliwych pyłów. Jako Grupa Polsat Plus chcemy zostać wiodącym polskim producentem zielonego wodoru i budować kompletny, ogólnokrajowy łańcuch jego wartości – od produkcji w procesie elektrolizy z czystej energii i wody, poprzez magazynowanie i transport, po jego powszechne zastosowanie.

Niezależnie od inwestycji w nowe obszary biznesowe dbamy o dalszy rozwój segmentów Telekomunikacji i Kontentu. Wciąż jednym z priorytetów pozostaje dla nas rozbudowa największej i najlepszej w Polsce sieci 5G. Dzięki intensywnym pracom nad rozwojem technologii 5G, realizowanym we współpracy z naszym strategicznym partnerem Cellnex Telecom, w zasięgu sieci 5G Plusa mieszka już ponad 19 milionów osób, czyli więcej niż połowa mieszkańców Polski. Na koniec 2021 roku liczba stacji 5G Plusa wzrosła do 3000, zapewniając zasięg 5G w 800 miejscowościach, zarówno tych większych, jak i mniejszych. Sieć 5G Plusa, jako jedyna w kraju, działa w paśmie 2600 MHz TDD, wydzielonym tylko na potrzeby tej technologii. Rozwiązanie to sprawia, że Plus oferuje najszybsze 5G w Polsce o maksymalnej szybkości technologicznej do 600 Mb/s.

W zeszłym roku nasza Grupa przeszła także duża zmianę w warstwie identyfikacji wizualnej i komunikacji marketingowej. Marki Polsat i Plus zyskały nowe logotypy, a markę Cyfrowy Polsat zastąpiła nowa marka – Polsat Box. Ipla i Cyfrowy Polsat GO zmieniły się w jeden serwis Polsat Box Go. Powstał też nowy serwis z treściami Telewizji Polsat – Polsat Go. Nasza Grupa zyskała nową nazwę – Grupa Polsat Plus i swoje logo. W obszarze wizualnym i komunikacyjnym nastąpiła harmonizacja strategiczna marek – logotypy pochodzą z tej samej rodziny i są do siebie podobne, co ułatwia ich identyfikację z naszą Grupą. Wspólne i spójne są także hasło „Ty rządzisz. Wybierz swoje wszystko.” i charakterystyczne motywy graficzne wykorzystywane przez każdą naszą markę.

Zgodnie z założeniami rozwoju usług w każdej dostępnej technologii systematycznie zwiększamy dostępność usługi Internetu światłowodowego Netii, będąc w ścisłej czołówce dostawców takich usług. Realizujemy program modernizacji sieci, liczne inwestycje na nowych osiedlach, a okazjonalnie również akwizycje sieci mniejszych operatorów lokalnych. Obserwujemy, że wśród naszych klientów rośnie popularność najszybszych opcji dostępowych, a tym samym coraz więcej naszych klientów korzysta jednocześnie z oferowanej przez nas telewizji IPTV.

Grupa Polsat Plus, tworząca unikalne polskie treści, ma silną pozycję na rynku nadawców telewizyjnych i wydawców internetowych. Telewizja Polsat, która dostarcza 39 kanałów telewizyjnych, jest w gronie najchętniej oglądanych stacji i – zgodnie ze swoimi założeniami strategicznymi – utrzymuje udziały w oglądalności na poziomie 23-25%. Z kolei Grupa Polsat-Interia zajmuje silną pozycję w gronie trzech największych krajowych graczy w obszarze serwisów internetowych.

Świadczone przez nas usługi są obecne w co drugim polskim domu. Posiadamy ponad 6 mln klientów kontraktowych i świadczymy łącznie ponad 20 mln usług telekomunikacyjnych i telewizyjnych, a także szereg usług dodatkowych, jak np. sprzedaż prądu, montaż instalacji fotowoltaicznych czy ubezpieczenia. W naszym popularnym programie łączenia usług smartDOM można wybierać spośród produktów dostępnych w różnych technologiach, zgodnie z naszą ideą „Dla każdego. Wszędzie”. Oferujemy Internet stacjonarny w technologiach światłowodowych, Internet domowy LTE, Internet mobilny 5G, telewizję satelitarną, kablową IPTV i internetową z dekoderem OTT, a także liczne oferty telefonii mobilnej i stacjonarnej. Rosnącą popularnością cieszą się dwa nasze nowe serwisy streamingowe Polsat Box Go i Polsat Go, które łączą możliwość odbioru kanałów na żywo z bogatą biblioteką treści na życzenie.

Realizacja tych wszystkich ambitnych planów i projektów nie byłaby możliwa bez udziału fantastycznych i ponadprzeciętnie zaangażowanych pracowników Grupy Polsat Plus, zaufania ze strony akcjonariuszy i finansujących rozwój naszej działalności partnerów finansowych, jak również pełnego wsparcia ze strony Rad Nadzorczych i Zarządów spółek z Grupy. Wszystkim bardzo dziękuję za wielkie ambicje, pełny profesjonalizm i ciężką pracę.

Ten rok rozpoczął się od wielu wyzwań, których z pewnością nie zabraknie i w kolejnych miesiącach. Jestem przekonany, że wspólnie sprostamy im wszystkim z sukcesem, rozwijając naszą Grupę Polsat Plus i dostarczając naszym klientom usługi, których oczekują, ale też jednocześnie pamiętając o naszym zaangażowaniu społecznym, które szczególnie w takich momentach jak dzisiaj jest niezbędne. 

 

Z wyrazami szacunku,

 

Mirosław Błaszczyk

Prezes Zarządu
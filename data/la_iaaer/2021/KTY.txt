Szanowni Państwo,
Dwa ostatnie lata funkcjonowania w czasie pandemii COVID-19 były bardzo wymagające, pozbawione stabilności  i  przewidywalności.  Gdy  wydawało  się,  że  jesteśmy  na  końcu  tej  drogi,  nieoczekiwanie  wybuchł konflikt w Ukrainie. Ze względu na bezpieczeństwo pracowników natychmiast po rozpoczęciu agresji podjęliśmy decyzję o czasowym zaprzestaniu działalności operacyjnej w dwóch naszych spółkach: Alupol LLC w Borodiance koło Kijowa w Segmencie Wyrobów Wyciskanych oraz Aluprof  Systema Ukraina TOV w Kijowie w Segmencie Systemów Aluminiowych. Wstrzymanie produkcji w zakładach ukraińskich nie będzie miało wpływu na obsługę klientów w innych krajach. Solidaryzując się z Narodem ukraińskim, podjęliśmy także decyzję o zaprzestaniu współpracy  z  kontrahentami  z  Rosji  i  Białorusi.  Jednocześnie  angażujemy  się  w  pomoc  naszym  ukraińskim pracownikom  poprzez  zapewnienie  bezpieczeństwa  im  i  ich  rodzinom,  a  także  działania  na  rzecz  pomocy humanitarnej dla obywateli Ukrainy.  Trudne otoczenie w roku 2021 stwarzało ogromne wyzwania, ale tym samym szanse, dla tych, którzy umieli odpowiednio szybko dostosować się do zachodzących zmian. Cieszę się i jestem dumny, przedstawiając Państwu raport, który potwierdza, że Grupa Kęty sprostała temu wyzwaniu. Wyniki finansowe za 2021 rok, po raz kolejny rekordowe, potwierdziły silną pozycję Grupy Kapitałowej Grupy Kęty  S.A.  To  efekt  wielu  czynników,  w  tym  trafnych  decyzji  inwestycyjnych,  dywersyfikacji  dostawców  i szybkości działania w warunkach zmiennego otoczenia.  Przychody ze sprzedaży wyniosły 4 598 mln zł (+30% r/r), zysk EBITDA wyniósł 900 mln zł (+34% r/r), a zysk netto 595 mln zł (+38% r/r). Segment Wyrobów Wyciskanych zajmujący mocną pozycją w europejskim przemyśle przetwórstwa aluminium sprzedał w 2021 roku 95 tys. ton wyrobów (+11% r/r), odpowiadając na silny popyt i osiągając w efekcie 1 818 mln zł przychodów ze sprzedaży (+42% r/r), w tym 866 mln zł ze sprzedaży zagranicznej (+41% r/r) skierowanej głównie na rynek niemiecki, włoski oraz rynki Europy Centralno-Wschodniej.  Segment  Systemów  Aluminiowych  zwiększył  przychody  ze  sprzedaży do  1  995  mln zł  (+24%  r/r),  w  tym  z eksportu 801 mln zł (+28% r/r). W omawianym okresie wzrost wolumenu sprzedaży wyniósł 15% r/r. z podziałem na systemy aluminiowe (18% r/r) i systemy roletowe (11% r/r). Tym samym umocnił pozycję jednego z liderów branży systemów aluminiowych w Europie. Segment  Opakowań  Giętkich,  osiągając  przychody na  poziomie  1 170  mln  zł  (+25%  r/r),  w  tym 622  mln zł przychodów ze sprzedaży zagranicznej (+26% r/r), umocnił swoją pozycję wśród największych producentów foli BOPP oraz opakowań giętkich w Europie.  Za tymi osiągnięciami stoi ponad 5,5 tys. Pracowników zatrudnionych w 24 spółkach Grupy Kapitałowej w kraju  i  zagranicą.  Wszystkim  i  każdemu  z  osobna  chciałbym  podziękować  za  wykonaną  pracę  i zaangażowanie w codzienne obowiązki i zadania.    Bardzo  dobre  wyniki  operacyjne  segmentów  skłoniły  nas  do aktualizacji  planu  inwestycyjnego  zawartego w Strategii  Grupy  Kapitałowej  Grupy  KĘTY  S.A. na lata  2021  – 2025. W  lipcu  2021 roku Rada  Nadzorcza pozytywnie zaopiniowała zwiększenie wydatków w tym okresie o 256 mln zł do kwoty łącznej 1,3 mld zł, z czego około 50% przeznaczone zostanie na inwestycje rozwojowe.  W ramach powyższej aktualizacji wydatki inwestycyjne w Segmencie Wyrobów Wyciskanych wzrosną o 188 mln zł do kwoty 692 mln zł. Dodatkowe środki zostaną przeznaczone na rozbudowę mocy produkcyjnych w Grupie KĘTY S.A. poprzez budowę hali produkcyjno-magazynowej wraz z infrastrukturą oraz zakup linii prasy o nacisku 40MN oraz rozbudowę mocy produkcyjnych w słoweńskiej spółce Aluminium Kety Emmi poprzez budowę linii produkcyjnej  przeznaczonej  do  produkcji  komponentów  z  profili  aluminiowych,  głównie  dla  rynku motoryzacyjnego.  Wzrost nakładów inwestycyjnych w Segmencie Systemów Aluminiowych wyniesie 68 mln zł do kwoty 492 mln zł w okresie do 2025 roku. Środki zostaną przeznaczone na budowę hali produkcyjno  – magazynowej wraz z infrastrukturą obejmującej pełny ciąg produkcyjny w zakresie lakierowania, zagniatania i magazynowania profili aluminiowych i innych elementów oferowanych systemów.  Oszacowaliśmy, że zmiany w planie inwestycyjnym pozwolą zwiększyć prognozowane na rok 2025 w Strategii 2021-2025 przychody ze sprzedaży o kwotę 506 mln zł do 5 143 mln zł oraz zysk EBITDA o kwotę 77 mln zł do 864 mln zł. W  2021  roku  sprawdziliśmy  zainteresowanie  inwestorów  Segmentem  Opakowań  Giętkich.  Otrzymane  oferty potwierdziły  wycenę  Segmentu,  ale  nie  gwarantowały  naszym  Akcjonariuszom  premii  ponad  wartość,  którą generuje on w ramach Grupy Kapitałowej, w szczególności uwzględniając koszty związane z realizacją transakcji. Rok 2021 obfitował w nagrody i wyróżnienia, będące dowodem uznania dla osiągnięć finansowych Spółki i Grupy Kapitałowej  Grupy  Kęty  S.A.,  kompetencji  managerów  oraz  sposobów  komunikowania  się  z  rynkiem kapitałowym.   Grupa Kęty zajęła 3 miejsce (awans o 7 pozycji w porównaniu z rokiem poprzednim) w prestiżowym rankingu Giełdowa  Spółka  Roku.  Również  3  miejsce  Spółka  zajęła  w subrankingu  Relacje  z Inwestorami  oraz  4 w subrankingu Kompetencje Zarządu.  Te ostatnie potwierdzone zostały dodatkowo przez prestiżowy ranking TOP 30 giełdowych menedżerów. Eksperci współpracujący  z firmą  Martis  CONSULTING  poddali  analizie  prezesów  największych  spółek  notowanych na GPW w Warszawie, a model szacujący wartości menadżerów uwzględniał: dynamikę kursu akcji, dynamikę wzrostu  EBITDA  oraz ekspercką  ocenę  kompetencji  menadżera.  Znalazłem  się  wśród  TOP  10  najwyżej wycenianych prezesów polskich spółek giełdowych – jestem zaszczycony, dziękuję za wyróżnienie. Należy się ono wielu moim współpracownikom, z którymi od lat budowałem i zarządzam wspólnie Grupą Kęty.  Grupa  Kęty  została  także laureatem rankingu  „Poland’s Best  Employers 2021  - zestawienia 300  działających w Polsce firm, których wybitne osiągnięcia w zakresie HR uhonorowane zostały tytułem najlepszego pracodawcy. Grupa Kęty uplasowała się na 5 miejscu w kategorii  branżowej oraz w pierwszej piątce  w rankingu ogólnym badania  Benchmark  Strategii  Klimatycznych,  zainicjowanej  i  przeprowadzonej  przez GO  Responsible razem z Centrum UNEP/GRID – Warszawa. To dla nas duże wyróżnienie, gdyż ranking dotyczył spółek z WIG20 i mWIG40, a dane raportowe zostały przeanalizowane pod kątem aż 14 obszarów. Szanowni Państwo Współczesny świat stawia ogromne wyzwania w zakresie ochrony środowiska, zasobów naturalnych czy wpływu  na  klimat.  Wyzwania dotyczą  wszystkich, ale to  szeroko rozumiany  biznes, firmy produkcyjne  mają wymierny wpływ na te kwestie. W raporcie za rok 2021 prezentujemy cele zrównoważonego rozwoju, w tym w zakresie oddziaływania na środowisko, bezpieczeństwa i rozwoju pracowników, odpowiedzialności w łańcuchu dostaw i zaangażowania w społeczność lokalną jako jedne z kluczowych dla realizacji Strategii.  W 2021 roku konsekwentnie realizowaliśmy ścieżkę wskazaną w naszej Polityce Społecznej Odpowiedzialności Biznesu,  respektowaliśmy  i  rozwijaliśmy  w  ramach  procesów  10  zasad  Global  Compact,  którego  jesteśmy sygnatariuszem. Pilnie obserwowaliśmy rynek i reagowaliśmy na zmieniające się otoczenie formalno – prawne, dostosowując naszą organizację do nowej rzeczywistości. Będąc świadomymi czekających nas wyzwań, miło mi poinformować,  iż  nasza  organizacja  dołączyła  do  partnerstwa  na  rzecz  realizacji  Celów  Zrównoważonego Rozwoju – Agenda 2030. Jesteśmy  na  początku  nowej,  pewnie  trudnej  drogi,  ale  czujemy  się  do  niej  przygotowani.    Czekamy  na normalizację,  zakończenie  wojny,  pandemii,  tego  co  przeszkadza  w  funkcjonowaniu  rodzin,  przedsiębiorstw, całych krajów – wtedy wszyscy będziemy znowu mogli cieszyć się w pełni wynikami firmy.
Z poważaniem Dariusz Mańko  Prezes Zarządu
Szanowni Akcjonariusze,
Rok 2021 był dla Grupy  Comarch kolejnym okresem udanego rozwoju i bardzo dobrych wyników finansowych. Skonsolidowane przychody ze sprzedaży  osiągnęły wartość 1,63 miliarda PLN, zysk operacyjny osiągnął wartość 187,2 mln PLN, natomiast zysk netto przypadający na akcjonariuszy spółki 123 mln PLN. Rentowność operacyjna w 2021 roku wyniosła 11,5%, a rentowność netto 7,6%.  Kluczowe  elementy  strategii  Grupy  Comarch  pozostawały  w  trakcie  2021  roku  niezmienne.  Grupa  koncentrowała  się  na udoskonalaniu istniejących i rozwoju nowych produktów informatycznych, oferowania ich dla wielu branż oraz sprzedaży ich na całym świecie. Prawie 94% przychodów Grupy pochodziło ze sprzedaży własnych usług i rozwiązań informatycznych, a prawie 58% przychodów sprzedaży została zrealizowana poza Polską. W minionym roku szybko rozwijał się biznes zarówno na rynku krajowym (wzrost o 7,7%), jak również na rynkach zagranicznych (wzrost o 4,6%), zwłaszcza w Azji i w Europie Zachodniej. Szczególnym zainteresowaniem klientów cieszyły  się  rozwiązania  dla  sektora  telekomunikacji,  których  sprzedaż  wzrosła  aż  o  98  mln  zł,  to  jest  o  31,8%  w  porównaniu  do poprzedniego roku. Było to rezultatem realizacji dużych kontraktów pozyskanych w okresach wcześniejszych. Bardzo dobrą dynamikę wykazywała także sprzedaż systemów ERP oraz usług i rozwiązań dla Medycyny. Dzięki szerokiej i kompleksowej ofercie nowoczesnych rozwiązań informatycznych oraz  wysokiej jakości usług  Grupa Comarch umocniła się w 2021  roku na pozycji  czołowego  polskiego producenta oprogramowania oraz jednego z wiodących dostawców informatyki na świecie. Dzięki funkcjonującej od wielu lat globalnej sieci  sprzedaży,  Grupa  Comarch  była w  stanie  –  pomimo pandemii  i ograniczeń  z nią  związanych  –  skutecznie rozwijać  sprzedaż rozwiązań na nowych rynkach.  W  2021  roku  Grupa  Comarch  kontynuowała  zakrojoną  na  szeroką  skalę  działalność  R&D.  Nakłady  na  prace  badawcze przekroczyły 317 mln PLN, co stanowiło 19,5% przychodów ze sprzedaży Grupy. Comarch intensywnie rozwijał m.in. nową generację systemu  lojalnościowego,  systemu  ERP,  systemów  dla  operatorów  telekomunikacyjnych,  rozwiązań  e-commerce,  dla  sektora medycznego oraz związanych z usługami finansowymi. W 2021 roku dominującym modelem dostarczania rozwiązań informatycznych był modelu usługowy - Comarch jest niezmiennie jednym z liderów rynkowych w tym zakresie.  Grupa Comarch zwiększyła zatrudnienie o 261 osób i na koniec 2021 roku zatrudniała 6 723 osoby. Jak co roku bardzo dużym zainteresowaniem cieszył się program letnich staży studenckich, dzięki któremu Comarch jest postrzegany jako pracodawca pierwszego wyboru na rynku pracy w branży informatycznej.  Rok  2021  był  kolejny  rokiem  funkcjonowania  przedsiębiorstwa  w  warunkach  pandemii  Covid-19.  Spółki  Grupy  Comarch odpowiednio dostosowały organizację pracy i procesy biznesowe i nie odnotowały negatywnego wpływu pandemii na swoją działalność. Początek bieżącego roku przyniósł kolejne wyzwanie w postaci rosyjskiej agresji na Ukrainę. Grupa Comarch w pełni solidaryzuje się z narodem Ukraińskim i od pierwszego dnia konfliktu udziela wsparcia w wielu formach i wielu obszarach. Działalność operacyjna spółek Grupy Comarch prowadzona jest bez zakłóceń, a skutki konfliktu nie będą miały istotnego negatywnego wpływu na sytuację gospodarczą przedsiębiorstwa    -  w  2021  roku  klienci  z  Ukrainy  i  Rosji  odpowiadali  za  1,5%  przychodów  ze  sprzedaży  Grupy.  Dla  zwiększenia dywersyfikacji  i  bezpieczeństwa  swojej  infrastruktury,  Grupa  Comarch  prowadzi  budowę  nowego  Comarch  Data  Center  w  Stanach Zjednoczonych, które zostanie oddane do użytkowania w drugiej połowie bieżącego roku. Zarząd Comarch S.A. w minionym roku dokładał starań, aby skutecznie realizować misję rozpowszechniania na całym świecie tworzonej  w  Polsce  innowacyjnej  myśli  technicznej,  a  jednocześnie  realizować  politykę  społecznej  odpowiedzialności  biznesu  i zrównoważonego  rozwoju.  Grupa  Comarch  jest  mecenasem  kultury,  sztuki  i  sportu,  wspiera  inicjatywy  lokalne,  organizacje samorządowe i pozarządowe, jednostki służby zdrowia oraz akcje charytatywne.  W 2021 roku zostały zrealizowane na terenie kampusu Comarch w Krakowie inwestycje w instalacje fotowoltaiczne, w wyniku których przedsiębiorstwo samodzielnie produkuje część energii zużywanej na własne potrzeby.  Minione  dwa  lata  dowiodły,  że  bardzo  dobra  geograficzna  i  branżowa  dywersyfikacja  działalności  Grupy,  szeroka  oferta produktowa, posiadane zasoby finansowe oraz zdolności do sprawnej adaptacji do szybko zmieniającego się otoczenia są kluczowe dla długoterminowego  istnienia  i  rozwoju  przedsiębiorstwa.  Mam  nadzieję,  że  również  w  2022  roku  Grupa  Comarch  będzie  w  stanie wzmocnić  swoją  pozycję  rynkową  jako  globalnego  dostawcy  rozwiązań  informatycznych  oraz  zwiększyć  swoją  wartość  dla akcjonariuszy, klientów, pracowników i wszystkich innych interesariuszy.
Profesor Janusz Filipiak, Prezes Zarządu Comarch S.A. 
Szanowni Państwo
Z przyjemnością przekazuję na Państwa ręce raport Grupy Kapitałowej JSW podsumowujący wyniki osiągnięte przez Grupę w 2021 roku. Miniony rok był okresem pełnym wyzwań i trudnych makroekonomicznych uwarunkowań. To czas, który był sprawdzianem skuteczności naszych działań, gdyż działaliśmy pod presją niełatwych  do  przewidzenia  zmian  w naszym  otoczeniu  zarówno  rynkowym jak i geopolitycznym. W 2021 roku rozpoczęła się globalna reorganizacja łańcuchów dostaw  wynikająca  z  zakłóceń  spowodowanych  ciągle  panującą  pandemią COVID-19.  Dodatkowo  na  rynku  węgla  koksowego  decyzja  Chin  o  całkowitym wstrzymaniu importu australijskiego węgla, doprowadziła do przebudowy logistyki morskiego handlu węglem, silnie wpływając na rynek globalny. Dziś mogę stwierdzić, że w panujących okolicznościach 2021 roku wykorzystaliśmy w pełni potencjał grupy węglowo-koksowej czego obrazem są prezentowane wyniki finansowe.  Grupa  JSW  kończy  2021  rok  wzmocniona,  z  daleko  bardziej zdywersyfikowaną sprzedażą  i ustabilizowaną produkcją z realnymi perspektywami jej  wzrostu  w kolejnych  latach.  W tym  trudnym  okresie  Grupa  JSW udowodniła wszystkim  naszym  partnerom  handlowym,  że  jesteśmy  niekwestionowanym strategicznym dostawcą węgla koksowego oraz koksu na rynki europejskie oraz zamorskie. Efektem naszych działań są wieloletnie umowy zawierane z kluczowymi partnerami potwierdzające, iż pomimo toczących  się  dyskusji  i  prac  nad  nowymi  technologiami  wytopu  stali,  zarówno  węgiel  koksowy,  jak  i  koks  pozostaną w najbliższych latach podstawowym surowcem niezbędnym w procesie transformacji środowiskowej. W 2021 roku wspólnym wysiłkiem wyprodukowaliśmy 13,8 mln ton węgla, wydrążyliśmy 77,5 km wyrobisk korytarzowych oraz wyprodukowaliśmy 3,7 mln ton koksu. Jednym z kluczowych czynników poprawiających rentowność Grupy w drugiej połowie ubiegłego roku były rosnące ceny węgla koksowego i koksu, co w połączeniu z ciągłym procesem optymalizacji działalności oraz poprawy efektywności w jej głównych obszarach miało zdecydowany wpływ na stabilizację sytuacji finansowej całej Grupy Kapitałowej JSW.  Ostatecznie Grupa  Kapitałowa JSW osiągnęła  zysk  w  wysokości 952,6 mln zł.  Warto także  podkreślić, iż Spółka terminowo wywiązywała się ze swoich zobowiązań wobec partnerów i instytucji finansowych. Ze  względu  na  trudne  warunki  górniczo-geologiczne  powodujące  wzrost  zagrożeń  naturalnych  dokonaliśmy  aktualizacji założeń  operacyjnych  w  zakresie  produkcji  węgla,  gdyż  niezmiennie  najważniejsze  jest  dla  nas  bezpieczeństwo  pracy wszystkich  zatrudnionych.  Aktualizacja  założeń  produkcyjnych  węgla  była  jednym  z elementów  opracowania  i  przyjęcia „Strategii JSW S.A.  z uwzględnieniem spółek zależnych GK JSW na lata 2022-2030”, która wyznacza nowe kierunki działań i przedsięwzięć w celu zabezpieczenia bazy zasobowej węgla koksowego, tak by jego udział w produkcji ogółem od 2026 roku wynosił ponad 90%. Zgodnie z naszymi założeniami będzie to miało zdecydowany wpływ na zwiększenie wydobycia węgla   do poziomu 16,1 mln ton w 2030 roku.  Nowe założenia strategiczne zakładają również optymalizację działań w obszarze koksowniczym w celu utrzymania mocy produkcyjnych koksu na poziomie 3,6 mln ton.  Kryzys  epidemiologiczno-gospodarczy  nie  zatrzymał  naszych  inwestycji,  na  które  przeznaczyliśmy  1,8 mld  zł.  Działania inwestycyjne realizowane  w 2021 roku dotyczyły  w dużej części kluczowych zadań związanych z utrzymaniem założonej produkcji węgla, a także zadań zabezpieczających bieżącą działalność operacyjną naszych spółek zależnych.  Szczególnie ważna jest dla nas realizacja działań w zakresie społecznej odpowiedzialności biznesu. Jesteśmy świadomi skali i  zakresu  oddziaływania  prowadzonej  przez  nas  działalności,  dlatego  kładziemy  duży  nacisk  na  działania  związane ze  środowiskiem  naturalnym  i minimalizowaniem  negatywnego  wpływu  na  klimat.  Wyrazem  naszego  odpowiedzialnego podejścia  jest  Strategia  Środowiskowa  Grupy  JSW,  w  której  stawiamy  sobie  ambitne  cele  związane  m.in.  z obniżeniem o 30 procent do 2030 roku śladu węglowego (w zakresach 1 i 2), a do 2050 roku - neutralności klimatycznej. Kolejnym, lecz równie ważnym elementem społecznej odpowiedzialności biznesu jest udział JSW w życiu lokalnych społeczności.  Nasze działania  realizowane  na  rzecz  mieszkańców,  partnerów  biznesowych  i  otoczenia  firmy  mają  zdecydowany  i dynamiczny wpływ na rozwój społeczno-gospodarczy całego regionu. Podsumowując, szczególnie chcę podziękować naszym pracownikom, nie tylko za ich trud i ciężką pracę na rzecz rozwoju Spółki oraz Grupy Kapitałowej JSW, lecz także za ich odpowiedzialną postawę i dyscyplinę, jaką musieli się wykazać pracując w czasie pandemii. Ten trudny czas uświadomił nam wszystkim, jak ważnymi elementami życia społecznego są poczucie bezpieczeństwa i ochrona miejsc pracy, dlatego wyszliśmy z inicjatywą przedłużenia pracowniczych gwarancji zatrudnienia o kolejnych 10 lat. W  imieniu  JSW  S.A.  chcę  również  podziękować  wszystkim  akcjonariuszom  Spółki  i  interesariuszom  rynku  kapitałowego za okazane zaufanie. Aktualnie widoczny jest wyraźny wzrost notowań akcji JSW. Na ponad 90- procentowy wzrost notowań od ostatniego dnia okresu sprawozdawczego składa się zapewne wiele czynników, do których zaliczyć można m.in. wzrost cen węgla koksowego na światowych rynkach, obawy wywołane rosyjską inwazją na Ukrainę oraz dobry odbiór nowej strategii spółki  przez  inwestorów.  Cieszy  mnie  także  fakt,  że  biura  maklerskie,  dokonując  aktualizacji  rekomendacji  dla  Spółki, prognozują wzrost cen akcji JSW S.A. oraz wskazują w nich na znaczny potencjał do poprawy wyników, co również przekłada się na wzrost zainteresowania walorami JSW na GPW. Jestem przekonany, że trwający rok będzie dla nas okresem dużo lepszym niż miniony. Trudne momenty w historii sprawiają, że czujemy się jeszcze bardziej zjednoczeni, silniejsi jako organizacja i zmobilizowani do działania, a naszym nadrzędnym celem jest doskonalenie wszystkich procesów zachodzących w Grupie dla dobra pracowników, akcjonariuszy i wszystkich jej interesariuszy.
Z poważaniem Tomasz Cudny Prezes Zarządu JSW S.A.

Szanowni Państwo,

 

za nami kolejny rok funkcjonowania w pandemicznej rzeczywistości. Koronawirus ograniczył wiele sfer naszego życia prywatnego, zawodowego czy biznesowego. Powołana w 2020 roku Komisja ds. COVID-19 nadal aktywnie pracowała na rzecz bezpieczeństwa naszych pracowników i zachowania ciągłości działalności produkcyjnej i operacyjnej. Ograniczony dostęp do surowców i komponentów, ich ceny oraz wysokie koszty frachtu morskiego towarzyszyły nam niemal cały rok, co regularnie komunikowaliśmy w naszym otoczeniu biznesowym.

 

Był to jednak rok przełomowy, ponieważ dzięki wzmożonemu wysiłkowi naukowców społeczeństwa na całym świecie otrzymały dostęp do szczepień przeciwko wirusowi. W tym trudnym czasie Grupa Amica zapewniła swoim pracownikom nie tylko wszelkie środki ochrony w miejscu pracy, ale też zorganizowała możliwość przyjęcia szczepionek w przyzakładowej przychodni AmiMed. Dzięki wdrożonym środkom bezpieczeństwa, a także odpowiedzialności całej załogi, praca fabryki nie została zakłócona żadną z kolejnych mutacji wirusa.

 

Mimo bardzo zmiennego otoczenia gospodarczego, w 2021 roku powróciliśmy do realizacji planów biznesowych w niemal wszystkich obszarach geograficznych naszej działalności. Z powodzeniem rozwijamy potencjał marki Fagor, dla której po raz pierwszy przeprowadziliśmy kampanię marketingową opartą na współpracy sponsoringowej z klubami piłkarskimi Atletico Madryt oraz Olympique Lyon, dedykowaną odpowiednio rynkowi hiszpańskiemu i francuskiemu. Bardzo perspektywicznie patrzymy także na rynek Azji Centralnej. W minionym roku w Kazachstanie założyliśmy spółkę Hansa Central Asia, która stanowi centrum operacji dla całego regionu. Zarówno Kazachstan, jak i kraje ościenne, w tym Uzbekistan liczący ok. 30 mln mieszkańców, to rynki o dużym potencjale wzrostu.

 

Kontynuowaliśmy także inwestycje, zarówno w cyfryzację i procesy technologiczne, jak również zwiększenie mocy produkcyjnych w fabryce we Wronkach. Równolegle realizowaliśmy plan zwiększenia niezależności energetycznej i uruchomiliśmy duży projekt kogeneracji, który umożliwia odzyskiwanie ok. 30 proc. zużywanej w produkcji energii. Zainstalowaliśmy także panele fotowoltaiczne.

 

Prowadzone działania i inwestycje są spójne z naszym myśleniem o wpływie, jaki Grupa Amica wywiera na swoje otoczenie w zakresie ESG, czyli w obszarze środowiskowym, społecznym i zarządczym. Wierzymy, że odpowiedzialny biznes opiera się na przeciwdziałaniu zmianom klimatu, wprowadzaniu elementów gospodarki obiegu zamkniętego, różnorodności kapitału ludzkiego, wyrównywaniu szans, przestrzeganiu praw człowieka, a także wysokich standardach etyki biznesu i transparentnym modelu organizacyjnym, uwzględniającym systemowe ujęcie kwestii środowiskowych i społecznych. Nie mam wątpliwości, że wyzwaniem najbliższych dekad będą zmiany klimatyczne i dążenie przedsiębiorstw do osiągania neutralności środowiskowej. To także jeden z istotnych celów, który stawiamy sobie w całym łańcuchu wartości.

 

To podejście towarzyszy nam także przy tworzeniu nowej strategii dla całej Grupy Kapitałowej, która zastąpi obecnie obowiązującą – HIT 2023. Prace nad nią rozpoczęliśmy w 2021 roku i będziemy je kontynuować w 2022. Zależy nam na wdrażaniu strategii w sposób, który będzie inspirował do wspólnego działania zarówno pracowników Grupy, jak i innych naszych interesariuszy. W czasach dużej zmienności otoczenia gospodarczego i geopolitycznego, musimy ściśle współpracować i elastycznie podejmować decyzje. Odporność na czynniki zewnętrzne będzie wyznaczała naszą konkurencyjność w perspektywie kolejnej dekady.

 

Przy całej złożoności czasów, w których żyjemy, nie zapominamy o lokalnych społecznościach. W 2021 roku kontynuowaliśmy wsparcie dla placówek medycznych, organizacji społecznych oraz rodzin w potrzebie. Angażowaliśmy się w projekty edukacyjne, sportowe i kulturalne. Na szczególną uwagę zasługuje także aktywność związanej z Grupą Amica Fundacji Amicis, która przez cały rok prowadziła działania pomocowe na terenie Wielkopolski, przy operacyjnym wsparciu strażaków z OSP Amica.

 

Wszystkie osiągnięcia roku 2021 nie byłyby możliwe bez zaangażowania naszych ludzi na każdym poziomie organizacji. To dzięki nim mogliśmy realizować zaplanowane wcześniej działania oraz sprawnie odpowiadać na pojawiające się wyzwania, których w minionym roku nie brakowało. Dziękuję koleżankom i kolegom z Zarządu, menedżerom w spółkach z całej Grupy oraz wszystkim pracownikom za ich codzienną pracę.

 

Dziękuję także Radzie Nadzorczej, która wspierała nas przez cały rok swoją unikalną wiedzą i doświadczeniem.

 

Pragnę złożyć także podziękowania wszystkim klientom, dostawcom oraz partnerom biznesowym. Wzajemne zaufanie jest fundamentem naszych relacji i współpracy. Wierzę, że przed nami kolejne lata wspólnych działań.

 

Rok 2022 będzie najtrudniejszym okresem dla Grupy Amica w swojej historii. Pandemia COVID-19 spowodowała zakłócenia łańcuchów dostaw, wzrost kosztów surowców i inne zawirowania na rynkach międzynarodowych. Rok 2022 rozpoczął się w lutym okrutną wojną w Ukrainie, której konsekwencje są w tej chwili nieprzewidywalne. Jestem przekonany, że sprawdzony w przeszłości w kryzysach zarząd i załoga Grupy Amica podołają nieoczekiwanym wyzwaniom, a nasza Grupa wyjdzie wzmocniona, tak jak to miało miejsce w poprzednich latach.

 

Życzę wszystkim Państwu w 2022 roku zdrowia, wytrwania i pokoju.

Z poważaniem,

 

Jacek Rutkowski

Prezes Grupy Amica
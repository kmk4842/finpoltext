Szanowni Państwo,
Mam przyjemność przekazać Państwu raport roczny z działalności Grupy Kapitałowej OPONEO.PL oraz spółki OPONEO.PL S.A. za 2021 rok. Rok ten był bardzo dobry dla Grupy, co potwierdzają wyniki sprzedażowe i stale rosnący udział w rynku e-commerce. Spółki z Grupy OPONEO.PL są beneficjentem dynamicznego rozwoju rynku e-commerce, na który wpływ  miały  przyzwyczajenia  klientów  i  ich  doświadczenia  zdobyte  podczas  zakupów  w  czasie pandemii, kiedy to sprzedaż zdalna stała się dominującym źródłem pozyskiwania nowych klientów dla wielu firm. W 2021 roku transformacja technologiczna handlu przyspieszyła, a wartość branży online przekroczyła 100 mld zł. W 2021 roku umocniliśmy pozycję marki OPONEO.PL na rynku sprzedaży opon i wypracowaliśmy w sumie 62 826 tys. zł skonsolidowanego zysku netto, czyli o 95,65% więcej niż w poprzednim roku. Przychody Grupy wzrosły o 42,44% rok do roku i  po raz pierwszy w historii przekroczyły  półtora miliarda złotych, osiągając kwotę 1 514 546 tys. zł.  Z tytułu sprzedaży akcesoriów samochodowych  uzyskaliśmy przychód wielkości 1 290 211 tys. zł, co stanowiło 85,2% całości przychodów ze sprzedaży Grupy. W 2021 roku sprzedaliśmy rekordową liczbę 4 304,2 tys. opon w Polsce i za granicą.   Nasz wzrost sprzedaży znacznie przekroczył wzrost rynku sprzedaży opon w Polsce i w Europie.  Z handlu na rynku polskim wygenerowaliśmy 1 227 084 tys. zł przychodu, co oznacza wzrost o 43,1%. Udział przychodów krajowych w całości przychodów Grupy OPONEO.PL ze sprzedaży wyniósł 81%. Sprzedaż na rynkach zagranicznych wzrosła o 39,6% i wyniosła 287 462 tys. zł.  Tak dobre wyniki w zakresie handlu oponami to m.in. efekt wysokiej jakości naszych usług i bardzo szerokiej bazy asortymentowej produktów oponiarskich. Po raz kolejny sklep oponeo.pl zwyciężył w kategorii Motoryzacja zajmując I miejsce w Rankingu Opineo 2021 i znalazł się wśród najlepszych e-sklepów w Polsce. Pomimo  światowych  problemów  z  dostawcami  i  ciągłością  dostaw,  Spółka  zależna  Dadelo  S.A. uzyskała wzrost przychodów 27,4%, co było efektem kontynuacji z roku 2020 rosnącego popytu na rowery i części rowerowe. Korzystając  z  efektu  synergii  i  naszego  doświadczenia  na  rynku  e-commerce,  w  2021  roku rozwijaliśmy sprzedaż narzędzi i elektronarzędzi poprzez spółkę ROTOPINO.PL S.A., której przychody wzrosły  o  43,7%  osiągając  wartość  127 279,6  tys.  zł.  Rozpoczęliśmy  także  internetową  sprzedaż drabin i regałów za pośrednictwem spółki LAM S.A. Perspektywy  aktywnego  rozwoju  segmentu  e-commerce,  zmiany  trendów  zakupowych  jak  i przewidywany  wzrost  udziału  e-commerce  w  sprzedaży  opon  w  relacji  z  naszym  know-how, wykwalifikowaną  kadrą  pracowników,  rozwiniętym  zapleczem  logistycznym,  nowoczesnymi  i bezpiecznymi  rozwiązaniami  informatycznymi  oraz  stabilną  sytuacją  finansową,  potwierdzają prawidłowość obranej strategii rozwoju Grupy. W związku z tym w 2022 roku będziemy kontynuować działania mające na celu umacnianie pozycji rynkowej Grupy OPONEO.PL.  Pomimo  występujących  jeszcze  w  2021  roku  pewnych  ograniczeń  związanych  z  pandemią, zrealizowaliśmy nasze cele, co pokazuje szczególną wartość jaką jest ugruntowana pozycja Grupy OPONEO.PL na rynku e-commerce. Zakładamy, podobnie jak w ubiegłym roku, utrzymanie możliwie wysokich  poziomów  sprzedaży  i  rentowności  w  celu  maksymalizacji  wyników.  Jednocześnie kładziemy  duży  nacisk  na  zdrowie  i  ochronę  naszych  pracowników,  mając  przy  tym  na  uwadze konieczność zapewnienia ciągłości prowadzonego biznesu. Wykorzystanie  wypracowanych  praktyk  i  ich  implementacja  do  nowych  podmiotów  Grupy OPONEO.PL  (w  tym  planowanego  projektu  Esotiq  &  Henderson)  pozwoli  nam  w  przyszłości  na zminimalizowanie ryzyka sezonowości i osiągnięcie efektu skali poprzez rozbudowanie Grupy. Chciałbym  serdecznie  podziękować  wszystkim  interesariuszom  Grupy  OPONEO.PL,  klientom, kontrahentom  oraz  pracownikom,  którzy  przyczynili  się  do  rozwoju  Grupy  oraz  z  przyjemnością zaprosić do lektury raportu rocznego za 2021 rok.
Z wyrazami szacunku Dariusz Topolewski Prezes Zarządu
Szanowni Akcjonariusze,
W  imieniu  Zarządu  Toya  S.A.  oraz  zarządów  spółek  zależnych  przekazuję  Państwu  roczny  raport  Grupy Kapitałowej Toya za rok 2021. Był to kolejny dobry rok dla Grupy, w którym wzmocniła ona swoją silną pozycję biznesową. Grupa uzyskała rekordowe historyczne wyniki osiągając sprzedaż w wysokości ponad 687 mln zł oraz zysk netto ponad 77 mln zł, potwierdzając słuszność konsekwentnie realizowanej strategii wzrostu opartej na bardzo  dobrej  ofercie  produktowej,  stałej  dbałości  o  satysfakcję  klienta  i  inwestowaniu  w  rozwój  grupy kapitałowej. Tak dobre wyniki udało się osiągnąć mimo tego, że był to drugi rok światowej pandemii COVID-19 i doświadczyliśmy  wielu  zakłóceń    makroekonomicznych  spowodowanych  gwałtownym  ożywieniem gospodarczym po zamknięciu gospodarek wielu państw świata.  Największy wpływ na osiągnięcie dobrych wyników finansowych miało zwiększenie sprzedaży przede wszystkim w  kanale  hurtowym  oraz  na  rynkach  eksportowych.  Wartość  zakupów  odbiorców  hurtowych  przewyższyła zakupy zeszłoroczne o ponad 76 mln zł, a w kanale eksportowym nadwyżka sprzedaży w porównaniu z rokiem 2020 wyniosła prawie 63 mln zł. Na uwagę zasługuje fakt, że marża sprzedaży w obydwu kanałach utrzymywała się na bardzo dobrym poziomie i wyniosła odpowiednio 35% i 31%.  Duży wkład w dobre wyniki finansowe Grupy miały również wszystkie spółki zależne. Na uwagę zasługuje przede wszystkim chińska spółka zależna Yato Tools (Jiaxing), która rozpoczęła działalność operacyjną w 2020 roku i przyjęła  na siebie główny ciężar organizacji procesu logistycznego  dla  całej  Grupy Kapitałowej.  Spółka ta, w minionym roku rozpoczęła budowę magazynu, który będzie centrum logistycznym Grupy na rynku chińskim. Pozwoli to na nowo przedefiniować łańcuch dostaw, co zwiększy konkurencyjność Grupy i pozwoli na dalszy dynamiczny rozwój. Bardzo dobre wyniki finansowe osiągnęła również rumuńska spółka zależna, zlokalizowana w Bukareszcie - Toya Romania. Sprzedaż tej spółki wzrosła o ponad 33%, gdyż spółka ta w pełni wykorzystała nowe  kompetencje  związane  z  użytkowaniem  nowoczesnego,  większego  magazynu  umożliwiającego przedstawienie szerszej oferty klientom i zapewnienie im dostępności wszystkich oferowanych produktów.     W  minionym  roku  osiągnęliśmy  sukces  operacyjny  i  zbudowaliśmy  solidne  podstawy  pod  rozwój  Grupy Kapitałowej  w  następnych latach.  Grupa dobrze wykorzystała  nakłady  poniesione  na  rozwój  i  zyskała  nowe kompetencje. Trwający jednak konflikt pomiędzy Rosją, Białorusią i Ukrainą może mieć bezpośredni wpływ na wyniki finansowe w bieżącym roku. Skala tego wpływu, moim zdaniem, uzależniona będzie między innymi od długości  trwania  konfliktu  oraz  sankcji  gospodarczo-politycznych  nałożonych  przez  społeczność międzynarodową. W minionym roku osiągnęliśmy wspólnie sukces za który chciałbym, w imieniu Zarządu oraz całego kierownictwa Grupy Kapitałowej, podziękować wszystkim akcjonariuszom, partnerom biznesowym i pracownikom Grupy. Bez Was nie byłoby możliwe osiągnięcie tak dobrych rezultatów. Jestem przekonany, że dalsze Wasze wsparcie, jak również realizowana z sukcesem od kilku lat strategia rozwoju przyczynią się do osiągnięcia dobrych wyników w kolejnym roku.  Zapraszam do zapoznania się z Raportem Rocznym.
Prezes Zarządu  Grzegorz Pinkosz
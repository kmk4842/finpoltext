Szanowni Państwo,
Klienci, inwestorzy i pracownicy Grupy Budimex,
prezentujemy Państwu Raport Finansowy Grupy Budimex za 2021 rok. Był to okres zmian i rozwoju. Pozyskaliśmy zewnętrznego inwestora branżowego dla spółki deweloperskiej Budimex Nieruchomości za kwotę 1 mld 513 mln zł.  Jednocześnie rozpoczęliśmy dywersyfikację naszej aktywności, zarówno rynkowej jak i geograficznej. Pomimo trudnych warunków rynkowych spowodowanych efektami pandemii COVID-19 wypracowaliśmy wyższy zysk brutto. Wzrósł on w ramach działalności kontynuowanej, czyli budowlanej i usługowej, z 427 milionów złotych w 2020 roku do 554 milionów złotych 2021 roku. Zwiększyliśmy także rentowność Grupy Budimex z 5,5% do 7,0%. To m.in. efekt poprawy wyniku części budowlanej, a także rozliczenia wyniku na transakcjach pomiędzy segmentem budowlanym i deweloperskim w związku ze sprzedażą Budimex Nieruchomości.Wzrost przychodów ze sprzedaży Grupy wyniósł 2,6% i osiągnął poziom 7,9 mld zł. Przychody w segmencie usługowym kolejny rok z rzędu rosły w tempie dwucyfrowym, czyli o 28%, natomiast w części budowlanej odnotowaliśmy niewielki spadek o 3%. W samym czwartym kwartale, zgodnie z naszymi oczekiwaniami, przychody w części budowlanej były wyższe o 7% w porównaniu do analogicznego okresu roku poprzedniego. Grupa Budimex zakończyła 2021 rok z pozycją gotówkową netto na poziomie 2,6 miliarda złotych. W czerwcu 2021 r. wypłaciliśmy dywidendę w wysokości 426 milionów złotych. Wypłaciliśmy także zaliczkę na poczet dywidendy za 2021 rok w wysokości ponad 380 milionów złotych. To był trzynasty rok z rzędu, gdy podzieliliśmy się zyskiem z akcjonariuszami. W Grupie Budimex jest zatrudnionych 6 939 pracowników. Naszym priorytetem jest cały czas rozwój ich kompetencji i utrzymywanie wysokiego standardu jako pracodawcy. Sprzedaż segmentu budowlanego Grupy Budimex wyniosła 7 282 miliony złotych notując przy tym poprawę rentowności brutto z 4,9% do 5,6%. Niższy poziom przychodów tego segmentu w 2021 roku o 3,4% wynikał głównie z mniejszej liczby przetargów w segmencie budownictwa kolejowego. Mamy nadzieję, że zmiana źródeł finansowania inwestycji kolejowych i nowo ogłoszone przetargi na początku 2022 roku zmienią zasadniczo tą sytuację. W 2021 roku pozyskaliśmy kontrakty o wartości ponad 7 miliardów złotych. Naszym priorytetem, niezmiennie, jest dbanie o rentowność portfela zamówień. W „poczekalni” mamy kolejne zlecenia warte przeszło 2 miliardy złotych. Na koniec grudnia 2021 roku wartość portfela zamówień osiągnęła poziom 13 miliardów złotych. Ostatni rok to kolejny czas intensywnego wzrostu Grupy FBSerwis. Przychody FBSerwis, będącej kluczowym aktywem w ramach segmentu usługowego wyniosły 780 milionów złotych i wzrosły w stosunku do ubiegłego roku o 27,9%. Zysk brutto wyniósł 81 milionów złotych w porównaniu do 74 milionów złotych w roku 2020. Pracujemy nad zwiększeniem potencjału gospodarczego Grupy FBSerwis, między innymi poprzez inwestycje w rozbudowę istniejących instalacji przetwarzania odpadów oraz składowisk. Ostatnie dwanaście miesięcy były okresem intensywnego rozwoju Grupy Budimex i przygotowania do ekspansji geograficznej. W ramach zaplanowanych działań na rynkach niemieckim, czeskim i słowackim utworzyliśmy spółki celowe. Na rynku niemieckim podpisaliśmy pierwsze zlecenie. Kolejnym krokiem milowym będzie wygranie kontraktu na rynku czeskim i słowackim, gdzie naszym celem są przede wszystkim projekty drogowe oraz hydrotechniczne.Zgodnie z obranym kierunkiem rozwoju Grupy Budimex konsekwentnie pracujemy nad projektami farm fotowoltaicznych oraz wiatrowych, zarówno na lądzie jak i na morzu. Sfinalizowaliśmy już transakcję zakupu spółki realizującej projekt budowy farmy wiatrowej o mocy do 7 MW. To dla nas pierwszy, bardzo ważny krok, który oznacza wejście Budimex w segment wytwarzania energii elektrycznej z odnawialnych źródeł energii w projektach o dużej mocy. Nowy projekt w portfelu Budimex przewiduje budowę farmy wiatrowej składającej się z 2 turbin wiatrowych z szacunkową roczną produkcją w wysokości przekraczającej 25 GWh.Naszym celem w najbliższym roku jest utrzymanie pozycji lidera w kluczowych segmentach rynku budowlanego. Patrząc na aktualny portfel zamówień spodziewamy się, że kolejne kwartały, i w konsekwencji cały rok 2022, powinny przynieść utrzymanie wysokiego poziomu sprzedaży. W ubiegłym roku zakończyliśmy także kilka trudnych kontraktów, co powinno pozwolić na osiągnięcie rentowności powyżej wskaźników rynkowych.
Planujemy dalsze inwestycje w OZE przy jednoczesnym wyjściu na wybrane rynki zagraniczne, zgodnie z kierunkami rozwoju przyjętymi przez Grupę Budimex. Wysoka pozycja gotówkowa, obejmująca m.in. środki pieniężne z tytułu sprzedaży Budimex Nieruchomości, daje szerokie możliwości inwestycyjne, które wspierać będą wejście w nowe obszary.Grupa Budimex inwestuje również w innowacyjne rozwiązania w tym zielone technologie tj. mające na celu zmniejszenie śladu węglowego. Planujemy, aby do 2030 roku cała energia, jaką zużywamy, pozyskiwana była z zielonych źródeł. Analizujemy także inwestycje w młode spółki technologiczne działające proekologicznie. W ramach konkursu Budimex Startup Challenge wybraliśmy 5 firm i zobowiązaliśmy się do współpracy z nimi.Otoczenie gospodarcze naszej Grupy doceniło te starania. W 2021 roku nasze starania zostały docenione licznymi nagrodami, w tym w konkursie Diamenty Sustainable Economy w kategorii Lider Zrównoważonego Budownictwa. Budimex znalazł się w pierwszej dwudziestce rankingu 1000 największych firm przemysłowych w Polsce magazynów Nowego Przemysłu i Wirtualnego Nowego Przemysłu. Zajęliśmy także miejsce w pierwszej 10. najsilniejszych wizerunkowo polskich marek Top Marka 2021 miesięcznika Press. Znaleźliśmy się także kolejny raz z rzędu w czołówce największych płatników podatku CIT w Polsce. Budimex zadebiutował też w indeksie Łukasiewicz INNOVATOR, tworzonym przez spółki giełdowe, które rozwijają swój potencjał we współpracy z polskim sektorem naukowym.Dziękuję za ten rok naszym pracownikom, inwestorom i klientom. Za zaangażowanie i wkład w rozwój Grupy Budimex. Zapraszam do lektury naszego Raportu Finansowego za 2021 rok.
Artur PopkoPrezes Zarządu
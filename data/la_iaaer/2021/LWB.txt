Szanowni Państwo,
Rok 2021 to rok konsekwentnej realizacji naszej strategii. Spółka osiągnęła produkcję dobową powyżej 30 tys. ton, wydobyła 9,9 mln ton, a sprzedała 10 mln ton węgla. Są to wyniki rekordowe w historii LW Bogdanka S.A. Efekty takie były możliwe dzięki perspektywicznie zaplanowanym i wykonanym pracom przygotowawczym w roku 2020. Z kolei ilość sprzedanego surowca pokazuje skalę naszej działalności i znaczenie rynkowe. Udział Spółki w dostawach węgla do energetyki zawodowej w Polsce w tej chwili to ponad 29%. Sytuacja ta, to również efekt wykorzystania szans rynkowych, które pojawiły się w drugiej połowie 2021 roku. Nastąpiła wtedy większa produkcja spowodowana deficytem węgla w Polsce i na świecie. W ubiegłym roku podpisaliśmy duży kontrakt z partnerami z Ukrainy. W tej chwili, o ile sytuacja pozwala i partnerzy mogą odebrać węgiel dostarczamy surowiec. Realizując strategię i poszukując nowych rynków zbytu rynek ukraiński jest dla nas ważny. Z niepokojem patrzymy na obecną sytuację, reagujemy i pomagamy. Polska energetyka jest i będzie jeszcze przez długie lata oparta na węglu, a rola tego surowca w Europie się zmienia. Dlatego realizując krok po kroku naszą strategię dokonujemy wielu zmian technologicznych. Dążymy do większej koncentracji produkcji w jednym miejscu, co prowadzi do spadku kosztów eksploatacji. W grudniu 2021 r. rozpoczęliśmy eksploatację tylko dwiema ścianami, osiągając produkcję dobową powyżej 30 tys. ton netto. Dotychczas taką wydajność osiągaliśmy wydobyciem prowadzonym na czterech ścianach. Automatyzujemy procesy, by ograniczyć usługi zewnętrzne oraz zwiększamy współczynnik wykorzystania posiadanych maszyn. Podjęliśmy kilkadziesiąt inicjatyw efektywnościowych, które przekładać się będą na konkretne korzyści finansowe, a których efekty będą widoczne w kolejnym roku. Nieustannie wprowadzamy innowacje - Internet Rzeczy, który sprowadziliśmy pod ziemię wciąż udoskonalamy, zamierzamy na szeroką skalę wprowadzić projekt optymalizacji zużycia energii, którego pilotażowe wyniki są bardzo obiecujące. Staramy się zużywać mniej stali dzięki odpowiedniemu projektowaniu wyrobisk, dość dużą część stali także odzyskujemy i ponownie wykorzystujemy. Poprawiamy również komfort pracy, a jednym z naszych osiągnięć ubiegłego roku jest zastosowanie lodu binarnego w klimatyzacji. To jedyny taki projekt na świecie, z czego jesteśmy dumni.Jednocześnie chcemy wykorzystać nasze kompetencje do poszerzania działań Spółki o obszary poza działalnością podstawową. Podjęliśmy szereg inicjatyw w zakresie dywersyfikacji działalności. Niektóre z tych projektów są na etapie finalizacji, niektóre weszły w proces przetargowy, a w niektórych sprawdzamy opłacalność tych kierunków. W ubiegłym roku nasze działania ukierunkowane były na maksymalne wykorzystanie posiadanych zdolności produkcyjnych, w roku 2022 planujemy realizować cele produkcyjne zgodnie ze Strategią. Naszym priorytetem inwestycyjnym będzie budowa wyrobisk chodnikowych wymaganych do prowadzenia działalności w kolejnych latach. Priorytetami pozostają również dalsza poprawa efektywności i działania zmierzające do dywersyfikacji sprzedaży opartej na przyszłej produkcji węgla koksowego. Otrzymaliśmy już koncesję na poszukiwanie i rozpoznanie węgla typu 35. Pomimo dużej nieprzewidywalności, którą obserwujemy na rynku węgla, wykorzystamy kompetencje i doświadczenie Spółki, aby rok 2022 był kolejnym dobrym rokiem.Przekazuję w Państwa ręce Sprawozdanie z działalności LW Bogdanka S.A. oraz Grupy Kapitałowej LW Bogdanka wraz z wynikami finansowymi za 2021 r.
Szanowni Państwo,
bardzo miło mi poinformować, iż Grupa VRG zrealizowała swoje cele na rok 2021: skutecznie odbudowała sprzedaż, znacznie poprawiła rentowność i jednocześnie polepszyła swoją płynność finansową. Obietnice zostały  spełnione  mimo  tego,  iż  w  2021  roku  Grupa  VRG  i  cała  polska  gospodarka  mierzyły  się z negatywnymi  skutkami  sytuacji  epidemicznej  zapoczątkowanej  rok  wcześniej  globalną  pandemią COVID-19.  Skonsolidowane przychody Grupy VRG w 2021 roku wyniosły 1,07 mld zł i były znacząco, bo aż o 25,3% wyższe niż w roku 2020. Tym samym Grupa VRG przebiła poziom przychodów z historycznie rekordowego do tej pory roku 2019. Na osiągnięcie sprzedaży na poziomie ponad 1 mld złotych, czyli celu Grupy VRG na 2021 rok, złożyły się korzystne tendencje zarówno w sprzedaży w salonach stacjonarnych jak i online. Na  wzrost  sprzedaży  w  salonach  stacjonarnych  pozytywny  wpływ  miała  odbudowa  popytu konsumenckiego  towarzysząca  rosnącemu  poziomowi  wyszczepienia  w  Polsce.  Po  administracyjnym zamknięciu  salonów  stacjonarnych  w  styczniu  oraz  od  20  marca  do  4  maja,  obserwowaliśmy  bardziej dynamiczny  niż  rok  wcześniej  powrót  do  życia  społeczno-gospodarczego,  co  pozytywnie  wpłynęło  na traffic w naszych salonach. Dynamiczne wzrosty sprzedaży stacjonarnej miały miejsce mimo prowadzonej optymalizacji sieci salonów. 2021 rok Grupa VRG zamknęła siecią 550 salonów w 106 miastach w całej Polsce, operując na 52,3 tys. m2 powierzchni. Jednocześnie, po rekordowym 2020 roku, dobrze radziła sobie również sprzedaż internetowa, której udział w sprzedaży Grupy VRG w 2021 roku wyniósł 18,2%.    Mocne  trendy sprzedażowe zauważalne były  w  obu segmentach  działalności  Grupy  VRG: odzieżowym  i jubilerskim. Przychody segmentu odzieżowego wyniosły 569,6 mln zł, rosnąc o 14% rok do roku. Kolekcje marek  odzieżowych  zarówno  Wiosna/Lato  jak  i  Jesień/Zima  zostały  dobrze  przyjęte  przez  klientów. Docenili oni szerszą ofertę smart casual w marce Bytom, rozwój kolekcji damskiej w Vistuli oraz jej ofertę formalnej odzieży męskiej, poszerzanie asortymentu Wólczanki zgodnie z ideą „total look” oraz modową świeżość  stylistyki  Deni  Cler.  Dwucyfrowe  wzrosty  sprzedaży  miały  miejsce  pomimo  kontynuacji optymalizacji  sieci  salonów  stacjonarnych  (ich  powierzchnia  spadła  o  2,6%  rok  do  roku),  pokazując słuszność koncepcji omnichannelowej. Ważnym elementem ewolucji sieci stacjonarnej był nowy format salonów marki Wólczanka, który swoją premierę miał w maju 2021 roku, oraz marki Vistula, który został uruchomiony  w  grudniu  2021  roku.  Oba  koncepty  charakteryzują  się  znacząco  większym  metrażem, umożliwiającym  atrakcyjną  ekspozycję  całego  aktualnego  asortymentu  marek,  wykorzystują  pro-ekologiczne rozwiązania w wystroju wnętrz i oświetleniu jak również nowoczesne rozwiązania wspierające sprzedaż (np. duże ekrany w witrynach, umożliwiające prezentację kampanii marketingowych marek).  Swoją siłę i  odporność na pandemiczną rzeczywistość w 2021 roku pokazał segment jubilerski, którego przychody w 2021 roku wyniosły 500,3 mln zł, co stanowi 42% wzrostu rok do roku. Tak wysokie dynamiki reprezentująca segment jubilerski marka W.KRUK wypracowała ze  względu na szeroką  ofertę zarówno biżuterii  jak  i  zegarków.  Korzystne  trendy  marka  notowała  zarówno  na  sprzedaży  biżuterii  złotej  jak  i srebrnej. Bardzo dobrze przyjęła się ubiegłoroczna flagowa autorska kolekcja biżuterii i akcesoriów MEA, stworzona we współpracy z nową ambasadorką marki – Magdą Mołek. Jednocześnie, sprzedaż wsparta była mocnym popytem na  zegarki, w szczególności na luksusowe marki Rolex i  Patek Philippe,  na sprzedaż których Grupa VRG posiada wyłączność. Pozytywnie na sprzedaż wpłynął również rozwój powierzchni handlowej (ponad 3% wzrostu rok do roku), wspartej otwarciami salonów franczyzowych.
Warto uwypuklić, iż dynamiczne wzrosty sprzedaży Grupy VRG zostały osiągnięte przy wyższej marży brutto na sprzedaży, której poprawa była jednym z celów Zarządu na 2021 rok. Marża brutto na sprzedaży Grupy w 2021 roku wyniosła 53,1%, rosnąc aż o 4,2 p.p. rok do roku. Tak dobry wynik uzyskano ze względu na optymalizację polityki rabatowej w obu segmentach biznesowych. Pracy nad rentownością towarzyszyło również utrzymanie efektywności kosztowej. W 2021 roku koszty sprzedaży i ogólnego zarządu stanowiły łącznie 43,4% sprzedaży Grupy VRG, spadając aż o 5,4 p.p. W rezultacie, Grupa VRG zanotowała zysk operacyjny  w  wysokości  97,5  mln  zł  w  2021  roku  w  porównaniu  do  11,9  mln  zł  straty  w  okresie porównywalnym. Zysk netto Grupy VRG w 2021 roku wyniósł 66,3 mln zł, notując znaczący wzrost w odniesieniu do  39,9 mln zł straty  w  2020 roku. Pracy nad rentownością towarzyszyły również działania poprawiające efektywność wykorzystania kapitału obrotowego. W rezultacie, na koniec 2021 roku poziom środków pieniężnych Grupy VRG przekroczył zadłużenie odsetkowe o 42,0 mln zł, stanowiąc bardzo dobrą bazę do dalszego rozwoju w 2022 roku.  Po bardzo dobrym 2021 roku, celem Zarządu jest kontynuacja pozytywnych działań w 2022 roku. Choć w roku  tym  wyzwania  pandemiczne  mogą  być  mniejsze,  Zarząd  na  bieżąco  będzie  monitorował  wpływ konfliktu zbrojnego na Ukrainie na popyt konsumencki w kraju i elastycznie dopasowywał swoje działania. Na  moment  rozpoczęcia  konfliktu  Grupa  VRG  nie  prowadziła  sprzedaży  zarówno  stacjonarnej  jak  i internetowej ani w Rosji ani w Ukrainie. Grupa VRG aktywnie wspiera obywateli Ukrainy, współpracując z organizacjami charytatywnymi, przekazując im pomoc finansową i rzeczową.  Celem  Zarządu  na  2022  rok  jest  dalszy  dwucyfrowy  wzrost  przychodów  Grupy  VRG  w  oparciu  o omnichannel. Planujemy  3%  wzrost  powierzchni  stacjonarnej,  która  na  koniec bieżącego  roku  powinna zbliżyć się  do  54 tys. m2. Sprzedaż internetową powinny wesprzeć aplikacje sprzedażowe  trzech marek VRG jak również wirtualne przymierzalnie i rozszerzone możliwości odbioru i zwrotu naszych towarów. Kontynuowane  będą  również  prace  nad  dalszą  poprawą  marży  brutto  na  sprzedaży,  w  szczególności  w segmencie odzieżowym. Zarząd oczekuje również korzystnego wpływu dźwigni operacyjnej, a w rezultacie wzrostu zysku operacyjnego i netto szybszego niż wzrost sprzedaży. Te korzystne trendy powinny sprzyjać zachowaniu bezpiecznej sytuacji płynnościowej Grupy VRG.
Jan Pilch, p.o. Prezesa Zarządu Kraków,  8 kwietnia 2022 r.
<?xml version="1.0" ?>
<document>
	<Page Number="1">
		<Text>ramach Subskrypcji Akcji, Subskrybent będzie miał możliwość zapisu na dodatkowe akcje
w dwóch transzach, umożliwiających zwiększenie jego zaangażowania do poziomu nie
wyższego niż 33% rozwodnionego kapitału zakładowego („Dodatkowa Subskrypcja
Akcji”). Cena emisyjna dla Dodatkowej Subskrypcji Akcji wyniesie PLN 75 za akcję.
AmRest będzie kontynuował ekspansję głównie poprzez wzrost organiczny na rynku
Europy Środkowo-Wschodniej. Dodatkowo Spółka na bieżąco monitoruje rynek przejęć i
akwizycji pod kątem potencjalnego przejęcia — w chwili obecnej AmRest nie planuje
kolejnych przejęć w roku 2010, niemniej potencjalna akwizycja nie jest wykluczona, w
przypadku gdy pojawi się odpowiedni cel i możliwość sfinansowania takiej transakcji.
Celem AmRest w Europie Środkowo-Wschodniej jest dalszy rozwój najbardziej rozwiniętej
marki Grupy AmRest, KFC, poprzez otwieranie nowych restauracji oraz zwiększenie
sprzedaży w istniejących restauracjach, oraz rozwijanie nowych marek, Burger King i
Starbucks, poprzez otwieranie nowych restauracji głównie na podstawowych rynkach w
Polsce i Republice Czeskiej.
Celem AmRest jest wzmocnienie pozycji na podstawowych rynkach. Spółka jest w stanie
sfinansować swój rozwój w 2010 roku (otwarcie 60-70 nowych restauracji) wykorzystując
wewnętrzne przepływy pieniężne oraz finansowanie dłużne. Dodatkowe środki pozyskane
z Umowy subskrypcji akcji, z dnia 22 kwietnia 2010 roku, zostaną wykorzystane do
sfinansowania otwarcia ponad 100 restauracji w roku 2011. Nie przewiduje się, aby
pozyskanie środków z emisji miało zmienić wskaźniki zadłużenia Grupy AmRest w długim
terminie.
Plan nowych otwarć będzie na bieżąco dostosowywany do warunków rynkowych oraz
możliwości pozyskiwania nowych atrakcyjnych lokalizacji w poszczególnych krajach. W
rozpoczętym 2010 roku AmRest będzie bardzo restrykcyjny i selektywny każdorazowo
przy podejmowaniu decyzji o alokowaniu swoich środków pieniężnych - celem jest
osiągnięcie minimum 20% IRR na każdej inwestycji.
Średni koszt otwarcia nowej restauracji AmRest w Europie Środkowo-Wschodniej różni
się ze względu na lokalizację oraz typ restauracji i wynosi PLN 2,4 mln. Ponadto Spółka
przewiduje kontynuację programu ciągłej modernizacji wybranych istniejących restauracji
— w całym 2010 roku Grupa AmRest planuje przeznaczyć na ten cel około PLN 50 mln.
Znaczną część budżetu renowacji pochłoną działania modernizacyjne w Polsce.
Istotną część wydatków kapitałowych w całym roku 2010 Grupa AmRest zamierza
przeznaczyć na zakończenie wdrożenia nowego systemu sprzedażowego POS (Point of
Sale), systemu ERP (Enterprise Resource Planning) oraz centralnego systemu
raportowania BI (Business Intelligence). Celem wdrożenia nowych systemów
informatycznych jest ujednolicenie systemów we wszystkich krajach oraz osiągnięcie
większej automatyzacji procesów biznesowych. Zmiany te zwiększą wydajność oraz
efektywność pracy w całej Grupie oraz usprawnią kontrolę i monitoring biznesu.
Integracja oraz ulepszenie systemów informatycznych będzie podstawą do dalszej
ekspansji i wzrostu AmRest.
</Text>
	</Page>
</document>

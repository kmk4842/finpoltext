<?xml version="1.0" ?>
<document>
	<Page Number="1">
		<Text>W lutym 2009 r. Rada Nadzorcza Spółki zatwierdziła dokument „Strategia 2008-2011” wyznaczający kierunki
rozwoju Spółki na okres 2009-2011. Dokument ten określa i priorytetyzuje cele strategiczne dla głównych
obszarów biznesowych: kolportażu prasy, handlu FMCG i sieci detalicznej, w obszarach wsparcia: IT, finansów
iksięgowości, jak również w obszarach aktywów Spółki: nieruchomościach oraz kapitale intelektualnym.
Strategia określa także działania jakie mają służyć realizacji celów strategicznych, jak również wskazuje mierniki
i terminy realizacji poszczególnych celów strategicznych.
Strategia określa także docelowy poziom wskaźników finansowych na lata 2010 i 2011, w tym m.in. przychody,
marże, koszty i rentowność (tzw. KPI), jednak ze względu na prognostyczny charakter ww. wskaźników
i uwarunkowania prawne związane z publikacją prognoz przez spółki publiczne ta część dokumentu nie została
ujawniona. Zdaniem Zarządu Spółki wdrożenie nowej strategii Spółki winno przynieść zdecydowaną poprawę
sytuacji ekonomicznej i finansowej Spółki. Osiągnięcie ww. wskaźników jest możliwe przy pełnej realizacji
wszystkich celów strategicznych określonych w „Strategii 2008-2011”.
Dokument „Strategia 2008-2011” w wersji odtajnionej (bez KPI ze względu na ich prognostyczny charakter)
stanowi Załącznik nr 2 do Sprawozdania Zarządu z działalności Spółki za rok 2008 i jest dostępny na stronie
www.ruch.com.pl.
Strategia średniookresowa do 2011 r. stanowi niezbędną reakcję Zarządu RUCH S.A. na stan Spółki po okresie
niekontrolowanego rozrostu liczby projektów i zmian oraz wyłączenia systemów ostrzegania kosztowego
w sferach operacyjnej i projektowej. Przede wszystkim jednak jest odpowiedzią na pogłębiające się negatywne
tendencje w biznesie i otoczeniu rynkowym RUCH S.A.
Dzięki pozyskanym w wyniku oferty publicznej w grudniu 2006 r. środkom, RUCH S.A. mógł rozpocząć szereg
istotnych projektów, które miały nadrobić zapóźnienie technologiczne i organizacyjne Spółki w stosunku do jej
konkurencji. Liczba i zakres koniecznych zmian przerosła jednak możliwości realizacyjne i finansowe Spółki,
skutkując z jednej strony - dezorganizacją, być może nieoptymalnych, lecz jednak funkcjonujących wcześniej
rozwiązań, z drugiej strony - wysokimi kosztami wynagrodzeń i wydatkami na inwestycje oraz na przygotowanie
i doradztwo w projektach.
Jednocześnie należy podkreślić, iż uwarunkowania rynkowe istotnie zmieniły się od roku 2006, w którym
przygotowano zręby poprzedniej strategii Spółki (przyjętej przez Radę Nadzorczą w lutym 2008 r.). Obserwujemy
istotnie większy niż zakładano wówczas spadek sprzedaży prasy w Polsce, podobnie w odniesieniu
do papierosów - jednej z głównych w Spółce grup asortymentowych FMCG generującej ponad 50% przychodów
ze sprzedaży artykułów FMCG. Na te negatywne dla RUCH S.A., jako kolportera i wiodącego dystrybutora
(hurtownika i detalistę) wyrobów tytoniowych, czynniki, dodatkowo nałożyły się wysokie oczekiwania płacowe
w gospodarce w latach 2006 i 2007, skutkujące wzrostem w Spółce kosztów pracy i usług. Presja płacowa i brak
podaży pracowników były jedną z przyczyn zmniejszania się sieci sprzedaży detalicznej Spółki — kioskarze
(działający w ramach własnej działalności gospodarczej) rezygnowali z prowadzenia PSD ze względu
na ciekawsze oferty jakie pojawiały się rynku (zatrudnienie na umowę o pracę). Wszystkie te czynniki,
jak również wzrost cen mediów i transportu, spowodowały niekorzystne rozwarcie nożyc dynamik kosztowej
i marżowej (wpływając istotnie na obniżanie się rentowności) głównych biznesów Spółki w latach 2007-2009.
Strategia RUCH S.A. na najbliższe lata musiała być więc defensywną, porządkującą i rekonstruującą fundamenty
rozwoju. RUCH S.A. przetrwał recesję w gospodarce, utrzymał pozycję w kolportażu oraz w handlu FMCG, musi
teraz ograniczyć koszty, usprawnić organizację i zinformatyzować podstawowe dziedziny biznesu.
</Text>
	</Page>
</document>
